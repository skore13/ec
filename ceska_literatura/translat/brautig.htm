<HTML><HEAD><TITLE> Richard Brautigan: V melounovém cukru </TITLE>
<META http-equiv="content-type" content="text/html; charset=windows-1250">

<STYLE TYPE="text/css">
<!-
BODY {font-family: "Times New Roman CE", serif}
->>
</STYLE>
</HEAD>

<BODY TOPMARGIN="5" LEFTMARGIN="0" BACKGROUND="papier.jpg">
<CENTER>

<TABLE COLS=3 WIDTH="100%" border="0">
<TR>

<TD VALIGN="top" ALIGN="right" WIDTH="120"> &nbsp; </TD>

<TD VALIGN="top" WIDTH="*"> 

<FONT COLOR="Blue"><B>RICHARD BRAUTIGAN: V MELOUNOVÉM CUKRU</FONT> (ukázka)
<FONT COLOR="Black">
<BR><BR>
MELOUNOVÉ SLUNCE
<br><br>
Probudil jsem se dřív než Pauline a natáhl si montérky. Oknem dopadl do místnosti srpek šedého slunce a ležel tiše na podlaze. Přešel jsem k němu a vstoupil do něj, a pak jsem měl nohu šedou.
<br><br>
Vyhlédl jsem z okna přes pole, borový les a město k Zapomenutým podnikům. Všechno tonulo v šedi: krávy pasoucí se na lukách, střechy srubů, vysoké štětovnice v Zapomenutých podnicích, to všechno vypadalo jako prach. Ba i vzduch byl šedý.
<br><br>
U nás se děje se sluncem zajímavá věc: každý den svítí jinou barvou. Nikdo neví, proč tomu tak je, dokonce ani Charley. Pěstujeme melouny v různých barvách, jak nejlépe umíme.
<br><br>
Děláme to takhle: ze semen šedých melounů, sklizených za šedého dne a za šedého dne opět zasazených, vyrostou další šedé melouny.
<br><br>
Je to skutečně jednoduché. Barvy dnů a melounů následují takhle:
<br>Pondělí: červené melouny. 
<br>Úterý: zlaté melouny. 
<br>Středa: šedé melouny.
<br>Čtvrtek: černé, bezzvuké melouny. 
<br>Pátek: bílé melouny.
<br>Sobota: modré melouny. 
<br>Neděle: hnědé melouny.
<br><br>
Dnes bude den šedých melounů. Nejraději mám zítřek: černé, bezzvuké melounové dny. Když je krájíte, nevydávají sebemenší zvuk a jsou velmi, velmi sladké.
<br><br>
Výborně se hodí pro výrobu němých předmětů. Pamatuji, že jeden člověk dělával z černých, bezzvukých melounů hodiny a jeho hodiny mlčely.
<br><br>
Vyrobil šestery sedmery hodiny a pak umřel. Jedny z těch hodin visí nad jeho hrobkou. Zavěšeny na větvi jabloně se pohupují ve větru, jenž vane hned po proudu, hned proti proudu řeky. Čas už přirozeně neukazují. 
<br><br>
Zatímco jsem si obouval boty, Pauline se vzbudila. "Dobré jitro," protřela si oči. "Ty už jsi vzhůru? Kolik může být hodin?"
<br>"Asi šest."
<br>"Musím dnes ráno uchystat v jáMORU snídani," řekla. "Pojď sem a dej mi pusu a pak mi povíš, co bys rád k snídani."


</FONT>
<BR>
<BR>
<FONT COLOR="Red"> (z angličtiny přeložila Olga Špilarová)</FONT>
<BR>
<BR>

</TD>

<TD VALIGN="top" ALIGN="left" WIDTH="120"> &nbsp; </TD>

</TR>
</TABLE>
</CENTER></BODY></HTML>

</BODY>
</HTML>