<HTML><HEAD><TITLE> Gustav Meyrink: Golem </TITLE>
<META http-equiv="content-type" content="text/html; charset=windows-1250">

<STYLE TYPE="text/css">
<!-
BODY {font-family: "Times New Roman CE", serif}
->>
</STYLE>
</HEAD>

<BODY TOPMARGIN="5" LEFTMARGIN="0" BACKGROUND="papier.jpg">
<CENTER>

<TABLE COLS=3 WIDTH="100%" border="0">
<TR>

<TD VALIGN="top" ALIGN="right" WIDTH="120"> &nbsp; </TD>

<TD VALIGN="top" WIDTH="*"> 

<FONT COLOR="Blue"><B>GUSTAV MEYRINK: GOLEM</FONT>
<FONT COLOR="Black">
<BR><BR>
"Poslyšte, rabíne - odpusťte: Pane Hillele, chtěl jsem říci," začal Zwakh za chvíli znovu, a jeho hlas zněl nápadně vážně, "už dlouho jsem se vás chtěl na něco zeptat. Nemusíte mi odpovídat, kdyby se vám nechtělo nebo kdybyste nesměl - - -"<DD>
Šemaja se vrátil pomalu ke stolu a hrál si se sklenkou vína - nepil, možná že mu to zakazoval židovský rituál.<DD>
"Klidně se ptejte, pane Zwakhu."<DD>
" - - Víte něco o židovském tajném učení, o kabale, Hillele?"<DD>
"Jen málo."<DD>
"Slyšel jsem, že existuje dokument, z něhož je možno se kabalu naučit: jmenuje se Zohar - -" <DD>
"Ano, Zohar - kniha lesku."<DD>
"No vidíte, tady to máme," začal láteřit Zwakh. "Jestli to není do nebes volající nespravedlnost, že spis, který prý obsahuje klíč k pochopení bible a k blaženosti -"<DD>
Hillel ho přerušil: "- jen některé klíče."<DD>
"No dobře, ale přece jen nějaké! - No, a že prý ten spis je pro svou vysokou cenu a vzácnost přístupný zase jenom bohatým? V jednom jediném exempláři, který ještě ke všemu vězí v londýnském muzeu, jak jsem se dozvěděl? A nadto napsaný chaldejsky, aramejsky, hebrejsky - nebo co já vím jak ještě? Měl jsem například já kdy v životě příležitost naučit se ty řeči anebo se dostat do Londýna?"<DD>
"Zaměřil jste své veškeré tužby tak výlučně na tento cíl?" zeptal se trochu posměšně Hillel.<DD>
"Abych řekl pravdu - ne," přiznal Zwakh trochu zmaten.<DD>
"Pak byste si neměl stěžovat," řekl Hillel suše, "kdo tak volá po duchu každým atomem svého těla - jako dusící se po vzduchu - ten nemůže nahlédnout do tajemství božích."<DD>
Přesto by měla existovat kniha, která by obsahovala všechny klíče k hádankám onoho světa, a ne jen několik, prolétlo mi hlavou a moje ruka si automaticky hrála s pagátem, který jsem stále ještě nosil v kapse, ale dřív než jsem mohl svou otázku vyslovit, už ji pronesl Zwakh.<DD>
Hillel se znovu záhadně usmál: "Každá otázka, na kterou se člověk ptá, je zodpovězena v témž okamžiku, kdy si ji v duchu položil."<DD>
"Pochopil jste vy, co tím míní?" otočil se ke mně Zwakh.<DD>
Neodpověděl jsem a zatajil jsem dech, aby mi neuniklo ani slovo z Hillelovy řeči.<DD>
Šemaja pokračoval:<DD>
"Celý život není nic jiného než otázky, které dostaly tvar a které v sobě nesou zárodek odpovědi - a není nic než odpovědi, které jsou obtěžkány otázkami. Kdo v něm vidí něco jiného, je blázen."<DD>
Zwakh uhodil pěstí do stolu:<DD>
"Ano, přesně tak: otázky, které zní pokaždé jinak, a odpovědi, kterým každý jinak rozumí: <DD>
"Právě o to jde," řekl přátelsky Hillel. "Všechny lidi kurýrovat jednou lžičkou - to je výsada doktorů. Tázající dostane takovou odpověď, jakou potřebuje: jinak by lidské bytosti nešly cestou své touhy. Myslíte si snad, že naše židovské knihy jsou napsány výlučně souhláskami jenom z nějakého rozmaru? Každý ať si sám k tomu najde tajné samohlásky, které jenom jemu jedinému odhalí určitý smysl - jestli nemá živé slovo ustrnout v mrtvé dogma."<DD>
Loutkář se prudce ohradil:<DD>
"To jsou jen slova, rabíne, slova! Ať jsem pagát ultimo, jestli jsem z toho moudrý."<DD>
Pagát!! - To slovo do mne udeřilo jako blesk. Leknutím jsem málem spadl se židle.<DD>
Hillel se vyhnul mým očím.<DD>
"Pagát ultimo? Kdo ví, jestli se tak nakonec nejmenujete!" doléhala ke mně Hillelova řeč jako z velké dálky. "Nikdy si člověk nemá být tak moc jistý svou věcí. - Ostatně, když už mluvíme o kartách: Pane Zwakhu, hrajete taroky?"<DD>
"Taroky? To se ví. Od malička."<DD>
"Pak se tedy divím, jak se můžete vyptávat na knihu, v níž by byla celá kabala, když jste ji sám přece měl tisíckrát v ruce."<DD>
"Já? V ruce? Já?" - Zwakh se chytil za hlavu. <DD>
"Ano, vy! Nevšiml jste si nikdy, že taroková hra má dvacet dva trumfů - přesně tolik, kolik má hebrejská abeceda písmen? Nejsou na našich českých kartách ještě navíc obrázky, které jsou zcela zřetelně symboly: blázen, smrt, ďábel, poslední soud? - Jak hlasitě, milý příteli, byste vlastně chtěl, aby vám život křičel do uší odpovědi? - - Co jste ostatně nemusel vědět, je to, že ,tarok` nebo ,tarot` znamená asi tolik jako židovská ,tóra` - zákon, nebo staroegyptské ,tarut' - tázaný, a v zendštině slovo ,tarisk` - žádám odpověď. - Ale měli by to vědět učenci, dřív než prohlásí, že taroky pocházejí z doby Karla VI. - A jako je pagát první kartou ve hře, tak je člověk první postavou ve své vlastní obrázkové knize, je svým vlastním dvojníkem: - - hebrejské písmeno alef, vytvořené podle podoby člověka, ukazuje jednou rukou k nebi a druhou k zemi a vlastně znamená: ,jaké je to nahoře, takové je to i dole: jaké je to dole, takové je to i nahoře`. - Proto jsem předtím řekl: kdo ví, jestli se skutečně jmenujete Zwakh a ne ,pagát` - nezakřikněte to." - Hillel se přitom díval pořád na mě a já tušil, jak se pod jeho slovy otvírala propast nových a nových významů. "Nezakřikněte to, pane Zwakhu! člověk se může dostat do temných chodeb, z nichž ještě nenašel cestu zpátky nikdo, kdo - u sebe neměl talisman. Pověst vypráví, že jednou vstoupili do říše temnoty tři muži, jeden zešílel, druhý oslepl, jenom ten třetí, rabín ben Akiba, se vrátil živ a zdráv domů a vyprávěl, že potkal sám sebe. Už tolik lidí, řeknete, potkalo sama sebe, například Goethe, obvykle na místě nebo na nějaké lávce, která vedla z jednoho břehu na druhý - a díval se sobě do očí a nezešílel. Ale potom to byl právě jen odraz vlastního vědomí a ne pravý dvojník: ne to, čemu se říká ,dech kostí` čili ,habal garmin`, o kterém stojí psáno: Tak jak byl pohřben, a aniž jeho kosti zpráchnivěly, tak vstane z mrtvých v den posledního soudu." - Hillelův pohled se zavrtával stále hlouběji do mých očí. - "Naše babičky o něm říkají: ,Bydlí vysoko nad zemí v místnosti bez dveří, jen s jedním oknem, odkud není možno se dorozumět s lidmi. Kdo jej dokáže ovládnout a - - umírnit, ten se stane dobrým přítelem sám sobě.` - - - A pokud jde o ty taroky, tak to přece víte právě tak dobře jako já: každému hráči padnou karty jinak, kdo ale správně použije trumfy, ten tu partii vyhraje - - - . Ale teď už pojďte, pane Zwakhu! Musíme jít, jinak vypijete mistru Pernathovi všechno víno a pro něho už nezbude nic."<DD>
<BR></FONT>
<FONT COLOR="Red">(z němčiny přeložila Eva Pátková) </FONT>
<BR><BR>

</TD>

<TD VALIGN="top" ALIGN="left" WIDTH="120"> &nbsp; </TD>

</TR>
</TABLE>
</CENTER></BODY></HTML>

</BODY>
</HTML>