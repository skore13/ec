<HTML><HEAD><TITLE> Bernhard Schlink: Předčítač</TITLE>
<META http-equiv="content-type" content="text/html; charset=windows-1250">

<STYLE TYPE="text/css">
<!-
BODY {font-family: "Times New Roman CE", serif}
->>
</STYLE>
</HEAD>

<BODY TOPMARGIN="5" LEFTMARGIN="0" bgcolor="white">
<CENTER>

<TABLE COLS=3 WIDTH="100%" border="0">
<TR>

<TD VALIGN="top" ALIGN="right" WIDTH="120"> &nbsp; </TD>

<TD VALIGN="top" WIDTH="*"> 

<FONT COLOR="black"><B>SCHLINKŮV PŘEDČÍTAČ - ROMÁN O SVĚDOMÍ</FONT>
<BR><FONT COLOR="red">&copy; Jaroslav Blažke, 1.9.2002</FONT>
<BR>
<BR><FONT COLOR="blue">Bernhard Schlink: Předčítač. Překl. Tomáš Kafka, Prostor, Praha 2002. Cena 219 Kč	                                                                                       <br>
</FONT><br>
Beletristické zobrazení traumatické zkušenosti holocaustu nacházíme zejména ve vynikajících dílech židovských autorů, jako například je Urisův román Exodus či román Viz láska od Davida Grossmana, v prózách našeho Arnošta Lustiga a v řadě jiných knih. Ale spáchané zločiny mrzačily i ty, kdo se provinili - Němce. Když byl Hitler u moci, zdálo se, že má podporu téměř celého německého národa. Jakmile byla po válce zahájena denacifikace, nacisté jako mávnutím čarovného proutku zmizeli a Německo bylo najednou plné samých demokratů. Objevit ukryté vrahy a docílit potrestání pachatele zločinů proti lidskosti bylo obvykle velice svízelné, jak ví, kdo třeba zná život a činnost lovce nacistů Simona Wiesenthala. Společenská vůle vyrovnat se s nacismem byla u starší generace nevalná, neboť míra spoluviny byla příliš vysoká. Svědčí o tom i zuřivé protesty proti uveřejnění Goldhagenovy knihy Hitlerovi ochotní katané, v níž autor na dokumentech dokládá, jak Němci nacistické represe nejenže schvalovali, ale masově se jich dobrovolně účastnili. <br><br>
Německý romanopisec Bernhard Schlink se narodil roku 1944; patří tedy ke generaci, která nacistickou éru přímo nezažila - jenže! S tak těžkým dědictvím, jaké představují nacistické zločiny proti lidskosti, se musí vypořádávat i synové, i vnukové. Schlinkův román nahlíží tuto problematiku očima mladé generace. Je komponován do tří částí. První část vypráví patnáctiletý chlapec. Onemocněl žloutenkou a na ulici se mu udělá zle. Pomůže mu jakási paní, hoch ji později vyhledá, aby jí poděkoval, dojde mezi nimi k sblížení, z něhož se vyvine milostný vztah: patnáctiletý kluk a žena nejméně dvojnásob starší! Chlapec je zmaten, ale cítí se obdarován, jeho sebedůvěra roste, připadá si starší a vyspělejší, než jsou jeho spolužáci. Hanna je zaměstnána jako průvodčí tramvaje, zdá se, že její vzdělání není nijak valné, ale dohlíží, aby její milenec nezanedbával školu, a časem si vymůže, že jí ve volných chvílích předčítá knihy. V tom nerovném milostném vztahu je něco velmi znepokojivého - Hanna si od svého mladistvého milence stále udržuje tajuplný odstup, a nakonec beze slůvka vysvětlení zmizí; odstěhuje se z města a nezanechá žádnou adresu. <br><br>
V druhé části vypravěč jako student právnické fakulty náhodou uvidí Hannu v soudní síni. Nebyl to první proces, který se týkal koncentračních táborů, ani jeden z těch největších. Náš profesor, jeden z mála, který se tehdy zabýval nacistickou minulostí a příslušnými soudními procesy, z nich učinil téma semináře, neboť doufal, že je bude moci s pomocí studentů po celou dobu sledovat a hodnotit… Vzpomínám si, že se na semináři diskutovalo o zákazu zpětného potrestání. Je postačující paragraf, podle něhož mají být dozorci a drábové z koncentračních táborů odsouzeni, stál již v dobách jejich činů černé na bílém v trestním zákoníku? Nebo je určující to, jak byl v tehdejší době chápán a uplatňován a že právě na ně se tehdy nevztahoval? Co je to právo? To, co stojí v knihách, či to, co se ve společnosti skutečně prosazuje a dodržuje? Nebo je právo to, co by se, ať už to v knihách stojí či ne, za normálních okolností prosazovat dodržovat mělo? Profesor, starý pán, který i po svém návratu z emigrace setrval na poli německé právní vědy v roli outsidra, se těchto diskusí zúčastňoval s veškerou erudicí a zároveň distancí člověka, který se při řešení problému již nespoléhá pouze na učenost. "Prohlédněte si obžalované - nenajdete mezi nimi ani jednoho, kdo by si popravdě myslel, že by doopravdy vraždil."  <br><br>
Při čtení jsem nemohl nemyslet na nechuť naší společnosti vyrovnat se se zločiny komunismu. Hlavou mi táhl průběh nedávného soudního líčení s bývalým prokurátorem Vašem, který se přičinil o justiční vraždu generála Heliodora Píky, ale odsouzen nebyl. Stejně jako nesčetní další komunističtí zločinci. Studenti v Schlinkově románu mají aspoň jasno v tom, že je zapotřebí třeba i jen formálního odsouzení toho či onoho dozorce a drába z koncentračního tábora. Před soudem totiž stála generace, která se o tyto dozorce a dráby opírala nebo jim nebránila, ba dokonce je neodvrhla ani tehdy, když už je po roce 1945 odvrhnout mohla. Nyní jsou v procesu analyzování a objasňování minulosti odsuzováni k trestu hanby. <br><br>
Mezi obžalovanými dozorkyněmi z koncentráku je i vypravěčova bývalá milenka Hanna. Usvědčuje ji písemné hlášení, k jehož autorství se Hanna pod nátlakem přiznává. Stydí se totiž přiznat, že je negramotná, a raději na sebe nechá svalit těžkou vinu, což jí vynese dlouholetý trest vězení. <br><br>
Závěrečná třetí část románu - s překvapivým, ale naprosto logickým vyústěním - dává nahlédnout hluboko pod povrch jevů. A také ukazuje, že člověk se nezbaví odpovědnosti za své skutky: cos učinil, to tě poznamenává na celý život. Čím více se čtenář o postavách dozvídá, čím více se prohlubuje pochopení vylíčených dějů - tím více se dovídá o sobě samém. Opravdu platí: Dobrá literatura dává čtenáři poznat sebe sama. Tento příběh, vyprávěný velmi věcným stylem, se člověku do mysli vpije hodně hluboko. <br>
<br><br>

</TD>

<TD VALIGN="top" ALIGN="left" WIDTH="120"> &nbsp; </TD>

</TR>
</TABLE>
</CENTER></BODY></HTML>

</BODY>
</HTML>