<HTML><HEAD><TITLE> Vrátíme hravost hodinám češtiny? </TITLE>
<META http-equiv="content-type" content="text/html; charset=windows-1250">
<META NAME="keywords" CONTENT="Verlaine">

<STYLE TYPE="text/css">
<!-
BODY {font-family: "Times New Roman CE", serif}
->>
</STYLE>
</HEAD>

<BODY TOPMARGIN="5" LEFTMARGIN="0" BACKGROUND="papier.jpg">
<CENTER>

<TABLE COLS=3 WIDTH="100%" border="0">
<TR>

<TD VALIGN="top" ALIGN="right" WIDTH="120"> &nbsp; </TD>

<TD VALIGN="top" WIDTH="*"> 

<B><FONT COLOR="Blue">VRÁTÍME HRAVOST HODINÁM ČEŠTINY?</FONT>
<br><FONT COLOR="Red">&copy; Radek Sárközi, 1.4.2001</FONT></B>
<BR><br>
<FONT COLOR="Black">
Dnes skončila konference s výmluvným názvem "Vrátíme hravost hodinám češtiny?". Do pražského Kongresového centra se sjeli odborníci ze všech koutů Čech, aby společně vypracovali nové projekty, které vrátí na tvář úsměvy nejen samotným češtinářům, ale především jejich studentům a žákům. Na čem se tedy moudré hlavy dohodly? Dají se jejich metody použít v běžné třídě? Posuďte sami…<br>
<br>
<b>29. březen 2001 - první den konference</b><br>
Všichni přítomní češtináři se shodli na tom, že jsou špatně placení a že to jediné, co jim může vrátit radost z práce, je vyšší finanční ohodnocení. Odhlasovali si zvýšení tarifních mezd o 300 procent a celou řadu náhrad a příplatků. Za každou nalezenou chybu ve slohové práci získá češtinář 1 korunu 27 haléřů. Hrubé chyby mají hodnotu 2 koruny 17 haléřů a chyby nejtěžšího kalibru 2 koruny 79 haléřů. Za odbornou konzultaci znalostí (dříve zkoušení) platí student svému učiteli paušální poplatek 16 korun 47 haléřů. Za vyhledání informací (dříve příprava na hodinu) platí žák taxu 120 korun a za jejich sdělení (dříve výklad) se platí 50 korun za každou započatou čtvrthodinu (viz Zákon o svobodném přístupu k informacím). Za tajné informace se sjednává smluvní cena.<br>
Vidíte, že soukromé financování školství mezi přítomnými učiteli zvítězilo. A pak že jsou to levičáci…<br>
Učitelé s kombinací čeština - angličtina navrhli, aby se obdobná strategie přijala i v jejich druhém aprobačním předmětu. Ovšem s tím rozdílem, že dostanou stejnou částku v librách. Všichni učitelé němčiny se připojili s markami a francouzštináři s franky. Ovšem učitelé italštiny a ruštiny byli proti, a proto návrh neprošel.<br>
<br>
<b>30. březen 2001 - druhý den konference</b><br>
Tento den měl být věnován žádostem studentů, ale nadšení češtináři dlouho do rána oslavovali svůj úspěch ze včerejšího dne. V pražských nevěstincích utratili většinu z navýšených tarifů a až do pozdního odpoledne vyspávali. Večer šli zase do Perlovky. <br>
<br>
<b>31. březen 2001 - poslední den konference</b><br>
Učitelé smetli ze stolu návrh studenta Makovičky na reformu pravopisu. Píše se v něm: "K cemu sou Pravidla? :-( tak akorat sou k buseraci nadanejch studentú. Misto toho, aby jsme mohli chatovat na netu, nuti nas carkovat a hackovat nad pismeny. Dyt uz to nikdo nedela!!! A zkuste pouzit spisovnou koncovku, vipadate pak zrovna tak jak vul. A ty icka a ycka… Kdo se f tom ma kurva vzynat? A az budete rusit to tvrdy y, taky zruste to pismeno zed. Stejne je na cesky klavenici tak blbe, ze místo nej kazdou chvili napisu y - no vidite, uy yase!"<br>
Také další návrhy na zrušení četby, knih, sešitů, diktátů, ředitele, učitelů a školy neprošly. Pedagogové přitom konstatovali, že současní studenti jsou extrémně negativističtí a mělo by se s nimi v tomto ohledu více pracovat. Jak je ale pro češtinu získat?<br>
Naštěstí jeden zkušený učitel češtiny přišel se spásným nápadem. Měl by se vytvořit tým z odborníků na český jazyk a informatiku a zástupců všech parlamentních stran. Tento tým by napsal scénář k počítačové hře, kterou by si určitě brzy oblíbili všichni žáci. Tento návrh byl jednohlasně přijat. (Tedy až po té, kdy všichni ostatní češtináři na protest opustili zasedací sál.)<br>
Hra bude distribuována zdarma do všech škol a ponese název "Doom o tisíci patrech aneb Vodpráskni toho pisálka!". V každém poschodí čeká hráče nějaký úkol. Například poznat daného spisovatele mezi ostatními a trefit ho ručním raketometem do hlavy, až se mozek rozletí na všechny strany. <br>
Začíná se koly cvičnými: Zastřel zvířata, která vystupují v Sládkově básni o křišťálové studánce! (kukačka, jelen, laň, skřivánek, koloušek, tygr) Sejmi Němcovou! (Na výběr je pouze Božena Němcová a Julius Zeyer.)<br>
Pak se přechází k levelům náročnějším: Byl jsi najat jako odstřelovač naštvanými loupežníky. Ve kterém měsíci a na jakém místě bys našel svou oběť - kata v Máchově Máji?  Kolik nábojů budeš potřebovat, abys dostal všechny členy Skupiny 42? Do kterých měst nastražíš bomby, abys zlikvidoval tato exilová nakladatelství? (Index, Poezie mimo Domov, Sixty-Eight Publishers)<br>
Do nejvyšších levelů se prostřílí jen premiant: Kterého spisovatele nemusíš oddělat, protože to udělal za tebe? Ve které české próze vyteklo nejvíce krve? Vodkrágluj následující spisovatele postupně podle data narození! (Werich, Voskovec, Nezval, Seifert)<br>
Vidíte, že úkoly nejsou nijak jednoduché a při jejich řešení se student neobejde bez slovníku spisovatelů a dalších publikací. Tak se nejen pobaví, ale i poučí…<br>
<br>
<b>1. duben 2001 - poslední den</b><br>
Autor tohoto návrhu přestal čekat, kdy se vrátí ostatní češtináři, a ve dvě hodiny po půlnoci vyrazil zkoušet své převratné myšlenky v praxi na dosud žijících spisovatelích. Alespoň budou mít studenti v příštích letech méně učení…
</FONT>
<BR>
</TD>
<TD VALIGN="top" ALIGN="left" WIDTH="120"> &nbsp; </TD>

</TR>
</TABLE>
</CENTER></BODY></HTML>

</BODY>
</HTML>
