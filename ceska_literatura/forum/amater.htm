<HTML><HEAD><TITLE> REFORMA ŠKOLSTVÍ II</TITLE>
<META http-equiv="content-type" content="text/html; charset=windows-1250">
<META NAME="keywords" CONTENT="Verlaine">

<STYLE TYPE="text/css">
<!-
BODY {font-family: "Times New Roman CE", serif}
->>
</STYLE>
</HEAD>

<BODY TOPMARGIN="5" LEFTMARGIN="0" BACKGROUND="papier.jpg">
<CENTER>

<TABLE COLS=3 WIDTH="100%" border="0">
<TR>

<TD VALIGN="top" ALIGN="right" WIDTH="120"> &nbsp; </TD>

<TD VALIGN="top" WIDTH="*"> 

<B><FONT COLOR="Blue">BÍDA PŘÍPRAVY BUDOUCÍCH PEDAGOGŮ</FONT>
<FONT COLOR="Red"><BR>&copy; Radek Sárközi, 13.2.2000</FONT><B>
<BR>
<FONT COLOR="Black">

<P>	O učitelích ví nejširší veřejnost hlavně to, že jsou špatně placení. Méně už občany zajímá kvalita jejich práce a výuka budoucích pedagogů na vysokých školách. Rodiče svěřují své děti škole a věří, že se dostanou do rukou kvalitním odborníkům s univerzitním diplomem. Opak však bývá pravdou. Zatímco se  budoucí lékaři učí léčit a historikové si osvojují práci v archivu, učitelé jsou na budoucí praxi připravováni minimálně. Jejich studium obnáší spíše mechanické biflování pouček než získávání základních dovedností, které budou potřebovat při výuce žáků.
<P>	Všechno začíná už výběrem budoucích učitelů. Uchazeči o tuto profesi nemusí projít žádnými psychologickými testy, které by ukázaly jejich způsobilost vykonávat toto náročné a důležité povolání. Některé univerzity dokonce přijímají budoucí učitele pouze na základě písemných testů, takže nikdy nezjistí, zda jsou zdatnými řečníky, jestli nemají nějakou řečovou vadu a co je přivedlo k volbě tohoto povolání. Tyto testy navíc zkoumají encyklopedické znalosti v mnohem větším rozsahu než požadují středoškolské osnovy, což je běžným zvykem na většině vysokých škol v Čechách.
<P>	Jádrem studia na pedagogických fakultách je pouze další biflování nových a nových faktů a napodobování vědecké práce. Na rozvíjení komunikačních dovedností, které jsou klíčové pro výkon učitelského povolání, tak nezbývá čas. Budoucí pedagogové se nedoví, jak provádět zápis do třídní knihy, jak řešit kázeňské problémy ve třídě, jak jednat s rodiči, jak se vypořádat se stížnostmi na svou práci, kde se dále vzdělávat atd. Není divu, vždyť někteří univerzitní učitelé nikdy nepůsobili na základní nebo střední škole a jenom hrstka souběžně s pedagogickým působením na vysoké škole učí také na nižším stupni. Pokud tedy učitel setrvává na vysoké škole více než deset let, vůbec situaci na současných školách nezná!
<P>	V posledním roce studia nastupuje budoucí učitel na pedagogickou praxi, aby se dověděl, jak mu učení jde. Tato praxe neprobíhá u těch nejkvalitnějších učitelů, ale u pedagogů, kteří už odučili určitý počet let, a trvá přibližně jeden měsíc. Myslím, že většina lidí by své zdraví nesvěřila do rukou lékaři, který strávil pět let nad knihami a své studium završil orientačním měsíčním pobytem v nemocnici, učitelům však své děti klidně svěří každý rodič!
<P>	Korunou vysokoškolské přípravy zůstává státní závěrečná zkouška, při níž student nemusí předvést dokonalou vyučovací hodinu, ale ukázat, že se muže směle měřit se všeobecnou encyklopedíí. Odpovídá na otázky typu: Kdy vyšel Máchův Máj? (s přesností na měsíc a den!) Kdy se narodil Jan Werich? Co je bessemerace a thomasace oceli? (zkouška z dějepisu!) Podobné odpovědi potom s naivní samozřejmostí vyžaduje i od svých žáků... Také diplomová práce budoucích učitelů se málokdy týká pedagogických problémů. Spíše jde o nepřínosnou vědeckou práci z jednoho ze studovaných oborů.
<P>	Takto "připravený" učitel získá vysokoškolský diplom a je vhozen do vody praxe a ponechán svému osudu. Buď se utopí on, nebo jeho studenti... Kvůli nekvalitní přípravě na pedagogických fakultách nedokáže mladý učitel vědomě organizovat výuku a uchyluje se k osvědčeným formám, které sám dnes a denně zažíval, než nastoupil na vysokou školu. Je to deset minut zkoušení, třicet minut výkladu a pět minut na zadání domácího úkolu. 
<P>	Stejně učí i jeho starší kolegové, kteří ve školství působí už řadu let. Počítají si zbývající roky do důchodu, o nové tendence ve vzdělávání se nezajímají, slovo Internet je pro ně magické zaklínadlo a jediné, co se v jejich práci změnilo je, že slovo komunismus nahradili před deseti lety slovem demokracie. Nechci rodiče zbytečně strašit, ale ještě dnes se děti ve školách učí, že husité byli proletáři a povstali proti buržoazii, a další výslovné nesmysly, místo aby byly podporováni v kritickém myšlení, skupinové spolupráci a ostatních dovednostech nutných pro život v moderní společnosti. 
<P>	Úroveň výuky na našich školách odpovídá úrovni vysokoškolské přípravy učitelů. Možná si tito amatéři s univerzitním diplomem, kteří stále žádají vyšší finanční ohodnocení své práce, nezaslouží ani současné mzdy.

</FONT>
<BR>
</TD>
<TD VALIGN="top" ALIGN="left" WIDTH="120"> &nbsp; </TD>

</TR>
</TABLE>
</CENTER></BODY></HTML>

</BODY>
</HTML>
