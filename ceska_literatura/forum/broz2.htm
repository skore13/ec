<HTML><HEAD><TITLE> Oponentský posudek na Katalog cílových požadavků ke společné části maturitní zkoušky</TITLE>
<META http-equiv="content-type" content="text/html; charset=windows-1250">
<META NAME="keywords" CONTENT="Verlaine">

<STYLE TYPE="text/css">
<!-
BODY {font-family: "Times New Roman CE", serif}
->>
</STYLE>
</HEAD>

<BODY TOPMARGIN="5" LEFTMARGIN="0" BACKGROUND="papier.jpg">
<CENTER>

<TABLE COLS=3 WIDTH="100%" border="0">
<TR>

<TD VALIGN="top" ALIGN="right" WIDTH="120"> &nbsp; </TD>

<TD VALIGN="top" WIDTH="*"> 

<B><FONT COLOR="Blue">Oponentský posudek na Katalog cílových požadavků ke společné části maturitní zkoušky
 (Český jazyk a literatura) </FONT>
<br>2. verze
<FONT COLOR="Red"><BR>&copy; Radek Sárközi, 1.6.2000</FONT><B>
<BR>
<FONT COLOR="Black">
<br>
Druhá verze Katalogu cílových požadavků ke společné části maturitní zkoušky z českého jazyka a literatury přináší na rozdíl od verze předchozí pouze jeden ucelený koncept. Jeho autory jsou F. Brož a J. Kostečka. Z autorského týmu se tedy zcela vytratil O. Hausenblas, jehož koncepci jsem v minulém posudku hodnotil jako nejlepší. Proč nebyly Hausenblasovy názory využity, jsem se z 2. verze katalogu nedozvěděl. Kostečkovo jméno jako spoluautora 2. verze je pro mne překvapením - vždyť jeho původní materiál vlastně vůbec nesplnil zadání! Místo kompetencí sepsal vlastní variantu osnov a neuvedl jediný příklad otázky! Učitelům byl samozřejmě jeho text nejbližší, protože svou formou kopíroval materiály, se kterými neustále pracují - osnovy.<br>
Protože s navrhovanou koncepcí zcela zásadně nesouhlasím a jsem přesvědčen, že v předkládané podobě bude spíše škodlivá, mohu ve svém posudku poukázat jen na její dílčí nedostatky, ale i po jejich odstranění zůstane návrh, jehož samotné jádro je podle mého špatné. <br>
Největším záporem celé koncepce je skutečnost, že na řadu let konzervuje současný stav vyučování českého jazyka a literatury. Jakákoliv reforma obsahu se tak odkládá na neurčito a zřejmě nebude nikdy v budoucnu možná.<br>
Dalším negativním rysem je, že tato koncepce jde nad rámec nových osnov a znovu se vrací k osnovám z roku 1991, kde byly uvedeny dlouhé výčty autorů bez odpovědí na otázky: Mají studenti znát všechna jejich díla? Která ano a která ne? Stačí když umějí charakterizovat jejich tvorbu? Musí znát jejich životopisy? Jak podrobně? Bude-li tato koncepce katalogu přijata, je možné hodit platné osnovy do koše a používat pouze materiál CERMATu…<br>
Také jazyk používaný v katalogu je stále příliš náročný a přetížený odbornou terminologií. Většina rodičů ani studentů tak nebude schopna posoudit, co se po nich chce a zda jde opravdu o nejdůležitější znalosti a dovednosti, které by si měl maturant ze školy odnést. Nikde v textu katalogu se nezdůvodňuje, proč je daná kompetence vyžadována! Proč? Protože důvody by autoři těžko hledali… Vycházejí pouze z tradice našeho školství a jiný argument než "dělalo 	se to tak odnepaměti" nemají. Ale právě v textu, který je předkládán k diskuzi, musí být nějaké argumenty uvedeny, jinak se s ním velmi těžko polemizuje!  <br>
Podívejme se teď na jednotlivé části katalogu.<br>
<br>
ÚVOD<br>
<br>
V úvodní části se často operuje slovy jako "přiměřeně rozsáhlé teoretické poučení" a "přiměřené znalosti", pod kterými si těžko lze představit něco konkrétního. O "přiměřenosti" může mít každý zcela jiné představy a další text katalogu ukazuje, že jsou spíše "nepřiměřené". Například absolventi učilišť budou mít problémy maturitu zvládnout i v úrovni B. Proto by bylo dobré, kdyby se konala ještě jedna zkouška nanečisto, kde by se ověřila náročnost celé maturity podle schválených katalogů.<br>
Za klad považuji, že "předmětem ověřování v literární části testu nejsou znalosti údajů o autorech ani reálií týkajících se konkrétních děl".<br>
<br>
CÍLOVÉ KOMPETENCE<br>
<br>
V cílových kompetencích pro jazyk je kladen příliš velký důraz na morfologii (Jg, Jh, Ji), ale například tu nejsou vůbec zmíněny grafické nedostatky textu, které by měl žák určitě umět opravit.<br>
<br>
TEMATICKÉ OKRUHY<br>
<br>
Tato část ve svém důsledku nahrazuje současné platné osnovy a dává jim význam cáru papíru. Jde nad jejich rámec a měla by být zcela vynechána.<br>
O způsobech "argumentace" nejvíce vypovídá následující citace: "Slohové učivo vychází z funkční stylistiky, která se stala triumfem českého jazykovědného bádání 20. století a plně vyhovuje praktickým i didaktickým potřebám středoškolského slohového vzdělávání." Je zajímavé, že nikde na západ od našich hranic se funkční stylistika nevyučuje, tím spíše na středních školách. Lze ji pak nazývat "triumfem"? Nejde prostě o jeden z mnoha pohledů? A proč vylučovat ty ostatní a ze všech studentů dělat slepé stoupence funkční stylistiky? Proč nemohou studenti sami posuzovat klady a zápory této koncepce ve srovnání s jinými? Je to snad tabu, o kterém se mezi českými učiteli a odborníky nediskutuje? Tato formulace by se v katalogu vůbec neměla objevit.<br>
Dalším problémem je rozdělení autorů na klíčové, jmenovitě uvedené a ostatní. Kdo určil klíčovost vyjmenovaných autorů a co to znamená? Má student znát všechna jejich díla a zevrubný životopis? <br>
I v této části se objevují nekonkrétní formulace jako "základní vývojové tendence českého jazyka" (Které sem tedy nepatří?) nebo "centrální pravopisné jevy" (Které jsou potom okrajové?) a formulace těžko srozumitelné "sémantická morfologie".<br>
V bodě 2.2.2. chybí například deník, v bodě 2.5.2. zápis z jednání, zákon a především formulář, v bodě 2.6.3. líčení…<br>
V bodě 3.9.2. stále straší "slovenská  literatura: štúrovci", zcela nesrozumitelný je bod 3.14.4. Syntéza básnických směrů a prvku národního, sociálního a intimního, v bodě 3.15.1. se zavádí nová terminologie "tzv. moderní básnické směry" místo jednoznačnějších "avantgardních uměleckých směrů", v bodě 3.15.3. chybí Kaligramy, v bodě 3.18.6. chybí Václav Řezáč, v bodě 3.18.9. chybí Skupina 42, v bodě 3.19.1. je zbytečně jmenován pochybný Šolochov. Nechápu, proč v bodě 3.22.3. je legenda a bajka pouze pro variantu A. Rád bych si v tomto případě poslechl vysvětlení autorů katalogu.<br>
<br>
SPECIFICKÉ CÍLE<br>
<br>
Tuto část katalogu lze hodnotit jako nejkvalitnější, ale pouze vzhledem k ostatním částem. Náročnost B se zdá přiměřená a měli by ji zvládnout všichni studenti gymnázií. Možná bylo zbytečné psát všechny ostatní části a stačilo by, aby byli studenti seznámeni pouze se specifickými cíly.<br>
<br>
CHARAKTERISTIKA SPOLEČNÉ ČÁSTI MATURITNÍ ZKOUŠKY<br>
<br>
Velkým problémem jsou zde proporce jednotlivých složek předmětu. Musím upozornit na skutečnost, že v současné době je rozvržení hodinové dotace předmětu český jazyk a literatura 1 hodina týdně pro jazyk (včetně slohu) a 2 hodiny týdně pro literaturu. Z uvedené tabulky je ale evidentní, že zkoušet se bude ve zcela jiném poměru: jazyk a sloh 50% a literatura také 50%. Co z toho plyne pro školy? Měly by přidat jednu hodinu jazyka týdně nebo omezit vyučování literatury? Tento nepoměr vynikne ještě zřetelněji, když srovnáme rozsah jednotlivých TEMATICKÝCH OKRUHŮ. Jazyk zde má vyhrazen 1 sloupec, sloh také, ale literatura zabírá sloupců pět!  <br>
<br>
PŘÍKLADY TESTOVÝCH ÚLOH MATURITNÍHO TESTU<br>
<br>
Už v minulém katalogu byla tato část nejméně kvalitní a lze to říci i o katalogu současném. Kvalita otázek vnáší největší pochybnosti, zda bude maturita dobře připravena. Nejhorší je asi nepoměr mezi rozsahem a náročností jednotlivých otázek. Například v bodě Jf 1.4. se vybírá ze 4 odpovědí, v ukázce z Koktejlu se vybírá ze 7 vět a v části Se 2.3. se vybírá pouze ze dvou odpovědí. Tyto odpovědi nemohou mít srovnatelnou hodnotu a odpověď ANO-NE by se neměla objevovat vůbec.<br>
<br>
POUŽITÁ A DOPORUČENÁ LITERATURA<br>
<br>
Smysl této části mi zcela uniká. Je to literatura použitá autory katalogu, literatura doporučovaná učitelům nebo maturantům? V prvním případě mě zaráží, že zde není uvedeno ani jedno zahraniční dílo, které by reflektovalo zkušenosti se státní maturitou v ostatních zemích, kde už několik let funguje. Učitelům je asi zbytečné dané publikace doporučovat, protože je znají. Velmi dobře vědí, že například v první z nich (Čeština - řeč a jazyk) je tak neuvěřitelné množství překlepů a pravopisných i věcných chyb, že je zcela nepoužitelná a je ostudou celé české jazykovědy. Hrabákova Poetika je zase dílo tak zaplevelené marxistickou ideologií, že ho mohou číst jen ty nejsilnější nátury. A studenti? Pochybuji, že budou všechny tyto knihy číst a že jim budou rozumět.<br>
<br>
ZÁVĚR<br>
<br>
Myslím si, že tradice a setrvačnost v českém školství je tak silná, že v blízké budoucnosti k žádnému posunu směrem k větší praktičnosti nedojde. Katalogy jsou toho jasným dokladem a v současné podobě jakékoliv změny na dlouhou dobu odkládají. <br>
<br>
</FONT>
<BR>
</TD>
<TD VALIGN="top" ALIGN="left" WIDTH="120"> &nbsp; </TD>

</TR>
</TABLE>
</CENTER></BODY></HTML>

</BODY>
</HTML>