<HTML><HEAD><TITLE>Novalis: Jindřich z Ofterdingen</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Novalis: Jindřich z Ofterdingen</b>
<br><br>
„Řeč," pravil Jindřich, „to je skutečně malý svět sám pro sebe, svět znaků a zvuků. Jako ovládá člověk jej, stejně tak by chtěl ovládnout i ten veliký svět a svobodně se v něm vyjadřovat a projevovat. A právě v této radosti, že je možno vyjevit v životě to, co leží mimo život, že je možno dělat to, co je vlastně odvěkým pudem naší existence, je původ poezie."
<dd>„Je naprosto nesprávné," řekl Klingsohr, „že poezie má  své  zvláštní  pojmenování  a  že   básníci  tvoří zvláštní cech. Není tu pranic zvláštního. Je to přirozená činnost lidského ducha. Což nebásní a netouží každý člověk v každém okamžiku svého života?" Právě vešla do pokoje Matylda, když Klingsohr ještě dodal: „Stačí podívat se na lásku. Nikde není nezbytnost poezie k zachování lidstva tak jasná jako právě v ní. Láskaje němá, jen poezie může hovořit místo ní. Anebo není láska nic jiného než vrcholná poezie přírody. Ale nebudu ti vykládat věci, které znáš sám lépe než já."
<dd>„Však jsi otcem lásky," řekl Jindřich, objal Matyldu a oba políbili otci ruku.
<dd>Klingsohr je k sobě přivinul a pak odešel. „Drahá Matyldo," řekl Jindřich po dlouhém políbení, „připadá mi to jako sen, že jsi má, ale ještě neuvěřitelnější pro mne je, že nejsi má odjakživa." – „ Já mám dojem," řekla Matylda, „jako kdybych tě znala od nepaměti." – „Miluješ mě tedy?" – „Nevím, co je láska, ale tolik ti mohu říci, že mám pocit, jako kdybych začínala žít až nyní, a mám tě tak ráda, že bych pro tebe chtěla kdykoli zemřít." – „Moje Matyldo, teprve nyní cítím, co znamená být nesmrtelný." – „Drahý Jindřichu, jsi tak neskonale dobrý, promlouvá z tebe skvělý duch. Já jsem jen ubohé, bezvýznamné děvče." – „Jak hluboce mě zahanbuješ! Co jsem, tím jsem jen díky tobě. Bez tebe bych nebyl nic. Co je duch bez nebe? A ty jsi nebe, po němž kráčím a jímž žiji." – „Jak blažená bych byla, kdybys byl tak věrný jako můj otec. Matka mi zemřela krátce po mém narození; otec pro ni dosud pláče téměř každý den." – „Nezasloužím si to, ale chtěl bych být šťastnější než on." – „Ráda bych žila hodně dlouho po tvém boku, milý Jindřichu. Tvou zásluhou se dozajista stanu mnohem lepší." – „Ach, Matyldo, ani smrt nás nerozdělí." – „Ne, Jindřichu, kde budu já, tam budeš i ty." – „Ano, kde budeš ty, Matyldo, tam budu navěky i já." – „Nevím nic o věčnosti, ale myslím si, že věčnost je to, co cítím, když myslím na tebe." – „Ano, Matyldo, jsme věční, protože se milujeme." – „Nevěřil bys, miláčku, s jakou horoucností jsem dnes ráno, když jsme se vrátili domů, poklekla před obrazem nebeské Matky a jak vřele jsem se k ní modlila. Rozplývala jsem se v slzách. Připadalo mi, jako kdyby se na mne usmívala. Nyní vím, co je vděčnost." – „Ó má milovaná, dala mi tě nebesa, abych tě zbožňoval. Kořím se ti. Jsi světice, která sděluje má přání Bohu, skrze kterou se mi Bůh zjevuje a zvěstuje mi svou vrchovatou lásku. Co jiného je náboženství než neskonalá shoda, věčné spojení milujících srdcí? Kde spolu dva lidé splynou, tam je s nimi Bůh. Věčně budu vdechovat tvou vůni; mé srdce tě nikdy nepřestane vstřebávat do sebe. Ty jsi božská velkolepost, věčný život v nejlíbeznější schránce." – „Ach, Jindřichu, znáš osud růží; budeš stejně něžně tisknout ke svým rtům i rty zvadlé a ubledlé líce? Nebudou stopy stáří stopami skončené lásky?" – „Ó, kdyby ses mohla podívat do mého srdce mýma očima! Ale ty mě miluješ a proto mi také věříš. Nechápu, co se říká o pomíjivosti krásy. Ó, krása nikdy neuvadá! Co mě k tobě tak nerozlučně poutá, co ve mně probudilo nehynoucí touhu, není z tohoto času. Nebála by ses stáří, kdybys viděla, jak se mi jevíš, jak mi odevšad září tvůj podivuhodný obraz. Tvůj pozemský zjev je pouze stínem tohoto obrazu. Pozemské síly zápasí a zvedají se, aby jej zachytily, ale dosud k tomu nedozrály; ten obraz je věčným praobrazem, součástí  neznámého,   posvátného  světa."   – „Rozumím ti, drahý Jindřichu, neboť vidím něco podobného, když se podívám na tebe." – „Ano, Matyldo, onen vyšší svět je nám blíž, než si obvykle myslíme. Žijeme v něm již zde a nalézáme jej tu v nejtěsnějším spojení s vezdejší přírodou." – „Seznámíš mě ještě s mnoha nádhernými věcmi, nejmilovanější." – „Ó Matyldo, jen od tebe se mi dostává daru jasnozření. Tvé je všechno, co mám; tvá láska mě dovede do svatyně života, do nejsvětější svatyně srdce; ty mě budeš podněcovat k nejvýsostnějším představám. Kdoví zda se naše láska nepromění v plamenné perutě, které nás zvednou do výše a donesou nás do našeho nebeského domova dřív, než nás dostihne stáří a smrt. Což není zázrakem již to, že jsi moje, že tě držím v náručí, že mě miluješ a chceš být věčně má?" – „Také mně se nyní zdá všechno uvěřitelné a jasně cítím, jak ve mně plápolá tichý plamen; kdoví zda nás neosvítí a znenáhla nás nezbaví pozemských pout. Jen mi pověz, Jindřichu, zda i ty máš již ke mně tak bezmeznou důvěru jako já k tobě. Ještě nikdy jsem nic takového nepocítila ani k otci, kterého mám přece tak neskonale ráda." – „Drahá Matyldo, působí mi skutečná muka, že nemohu všechno vypovědět naráz, že ti nemohu naráz věnovat celé své srdce. Je to také poprvé v mém životě, že jsem bezmezně upřímný. Nemohu před tebou zatajit ani jedinou myšlenku, ani jediný pocit; musíš vědět všechno. Celá má bytost se musí do tebe prolnout. Mou lásku ukojí jen naprostá, bezmezná odevzdanost. Vždyť to je přece podstata lásky. Je to tajemné splynutí našeho nejskrytějšího a nejosobnějšího života." – „Jindřichu, tak se dojista ještě nikdy dva lidé nemilovali." – „Také tomu nevěřím. Vždyť ještě nikdy neexistovala Matylda." – „Ani Jindřich." – „Ach, přísahej mi ještě jednou, že jsi navěky má; láska je nekonečné opakování." – „Ano, Jindřichu, přísahám ti, že jsem navěky tvá, a beru si za neviditelného svědka svou zesnulou matku." – „Přísahám, že jsem navěky tvůj, Matyldo, jako že je s námi láska a Bůh." Dlouhé objetí a nesčíslné polibky zpečetily věčný svazek blažené dvojice.


<br><br>
<li><b>Novalis: Modrá květina</b>, přel. V.Feldstein, Odeon, Praha 1971 (Jindřich z Ofterdingen, Hymny noci)
</TD></TR></TABLE>
</BODY></HTML>
