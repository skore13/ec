<HTML><HEAD><TITLE> </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Vřeteno, člunek a jehla</b>
<br><br>
Bylo jednou jedno děvče, kterému zemřeli otec i matka, když byla ještě úplně malé dítě. Na konci vsi žila v malé chaloupce docela sama její kmotra, která se živila předením, tkaním a šitím. Stařena vzala to opuštěné dítě k sobě, vedla ji k práci a vychovávala ke zbožnosti. 
<dd>Když bylo Faustýnce patnáct let, kmotřička onemocněla, zavolala ji k posteli a pravila: „Milá dcerko, cítím, že můj konec se blíží; zanechávám ti tuhle chaloupku, ve které budeš před větrem a nepohodou chráněna, a k tomu toto vřeteno, tkalcovský člunek a jehlu, s jejich pomocí si zaopatříš svůj chléb vezdejší." 
<dd>Pak položila Faustýnce ruce na hlavu, požehnala jí a řekla: „Uchovávej ve svém srdci Boha a dobře se ti povede." 
<dd>Kmotřička zavřela oči, a když měla být do země pohřbena, šla Faustýnka prolévajíc hořké slzy za rakví a své kmotřičce poslední poctu prokázala. 
<dd>Od toho času žila Faustýnka v chaloupce docela sama, byla pilná, předla, tkala a šila; a na všem, co byla učinila, leželo požehnání předobré kmotřičky. 
<dd>Bylo to, jako by lnu v komoře samo od sebe přibývalo, a když byla utkala ubrus či koberec nebo ušila košili, našel se ihned kupec, který tak dobře zaplatil, že žádnou nouzi nepociťovala a ještě se mohla rozdělit s chudšími. 
<dd>Toho času putoval zemí králův syn a hledal nevěstu. Nějakou chudou nechtěl, bohatou nechtěl též. Řekl si: „Ta bude mojí ženou, která je zároveň nejchudší a nejbohatší!" 
<dd>Když přijel do vesnice, kde žila Faustýnka, zeptal se, jak to vždy byl činil, kdo je v tomhle místě nejchudší a kdo nejbohatší. Nejdříve mu pověděli o té nejbohatší a nejchudší, řekli, to by mohla být ta dívka, co žije v malé chaloupce na samém konci vsi. 
<dd>Ta bohatá seděla před domovními dveřmi vyšnořená v plné parádě, a když se princ blížil, povstala, vyšla mu vstříc a poklonila se. Princ se na ní podíval, ani slovo neřekl a jel dál. 
<dd>Když přijel k chaloupce té chudé, nestála Faustýnka přede dveřmi, nýbrž seděla ve světnici. 
<dd>Princ zadržel koně a oknem se podíval dovnitř, kde Faustýnka seděla u kolovrátku a pilně předla. Zvedla hlavu, a když byla viděla, že princ na ni pohlíží, celá zrůžověla, sklopila oči a předla dál. Zda vlákno bylo i tentokráte rovné, to vám nepovím, však předla tak dlouho, dokud princ zase neodjel. 
<dd>Pak šla Faustýnka k oknu, otevřela jej a řekla: „Je tu nějaké horko ve světnici!" a dívala se za princem tak dlouho, dokud jeho bíle pírko za kloboukem rozeznala. Pak se Faustýnka znova posadila a dala se do předení. Tu ji přišla na mysl veselá průpovídka, kterou si kmotřička mnohokráte notovala, když spolu u práce seděly, a tak si sama pro sebe zazpívala: „Vřetánko, vřetánko, vyjdi ven! Ženicha milého přiveď mi sem!" <dd>Co se vám nestalo! Vřeteno ji v tom okamžení z ruky vyskočilo a vyběhlo dveřmi pryč, a když Faustýnka v úžasu vstala, aby se za ním podívala, uviděla, jak si zvesela do lesa tančí a za ním se vine zářivá zlatá nit. Za nedlouho jí vřeteno zmizelo z očí. 
<dd>Když teď neměla Faustýnka žádné vřeteno, vzala si k ruce tkalcovský člunek, usedla ke stavu a začala tkáti. 
<dd>Vřetánko zatím tancovalo cestou necestou a když bylo vlákno u konce, dorazilo k princi. „Copak to vidím?" řekl princ: „Vřetánko mi správnou cestu ukazuje?" 
<dd>Obrátil koně a jel podle toho zlatého vlákna zpět. 
<dd>Faustýnka seděla u své práce a takto si zanotovala: „Člunku, člunku, umně tkej! Pro ženicha milého mi utíkej!" 
<dd>Tu jí i člunek z ruky vyskočil a vydal se dveřmi pryč. Před domovním prahem se jal člunek tkáti koberec, krásnější než jste kdy mohli vidět. Po stranách na něm kvetly lilie a růže, ve středu na zlatém podkladě rostly zelené šlahouny, ve kterých poskakovali zajíčkové a králíčkové, vystrkovali hlavu jeleni a srnci, nahoře ve větvích seděli pestrobarevní ptáci, nic tu nechybělo, jen kdyby začali zpívat. Člunek poskakoval sem a tam a koberec sám od sebe rostl. 
<dd>Když byl člunek pryč, posadila se Faustýnka k šití. Vzala do rukou jehlu a zazpívala: „Jehličko, jehličko do prstu nepíchej! Poklidit chaloupku raději pospíchej!" 
<dd>Tu jí jehla vyskočila z prstů a začala poletovat sem a tam po světnici, rychle jako blesk. Vypadalo to nejinak, že neviditelní duchové k dílu ruce přiložili, brzy se pokryl stůl i lavice zeleným ubrusem, stoličky sametem, na oknech visely hedvábné závěsy. 
<dd>Sotva jehlička poslední steh učinila, tu uviděla Faustýnka oknem bílé pírko na princově klobouku, kterého vřetánko zpět po zlatém vláknu přivedlo. Princ sestoupil z koně, po zlatém koberci vešel do chaloupky a když stanul ve světnici, stála tam Faustýnka v chudičkém oděvu, zářící jako růže v trní. 
<dd>„Ty jsi nejchudší a zároveň nejbohatší!" řekl jí: „Pojď se mnou, ty budeš moje nevěsta!" 
<dd>Faustýnka mlčela, ale podala mu ruku. Tu ji princ políbil, vyvedl ji ven, posadil na koně a odvezl ji na královský zámek, kde pak ve veliké nádheře slavili svatbu. 
<dd>Vřeteno, tkalcovský člunek i jehla byly uloženy do královské pokladnice a tam ve velké úctě drženy.
<br><br>
<li><b>Pohádky bratří Grimmů</b>
</TD></TR></TABLE>
</BODY></HTML>
