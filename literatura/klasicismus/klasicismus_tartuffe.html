<HTML><HEAD><TITLE>Moli&egrave;re: Tartuffe</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Moli&egrave;re: Tartuffe</b>
<br><br>
<i>Třetí dějství, výstup 2<br>
TARTUFFE, DORINA</i><br>
<br>
TARTUFFE<br>
<i>(Když uvidí Dorinu, mluví ve dveřích za scénu)</i><br>
Žíněnou košili mi ukliď! I mé důtky!<br>
A sám se modli dál, ať vede Bůh tvé skutky!<br>
A kdyby, Vavřince, se někdo po mně ptal,<br>
jdu chudým rozdělit, co pán mi daroval.<br>
DORINA<br>
To jsou mi šaškárny! Ten komediant! Fuj!<br>
TARTUFFE<br>
Co ona tady chce?<br>
DORINA<br>
Mám vzkaz... <br>
TARTUFFE<br>
<i>(vytáhne z kapsy kapesník)</i><br>
Ach, Bože můj!<br>
Než začne, vzala si – ten kapesník!<br>
DORINA<br>
Co s ním?<br>
TARTUFFE<br>
Prsa si přikryla! Ten pohled nesnáším.<br>
Ty... věci... zbytečně a hříšně jitří duši<br>
a budí myšlenky... ne, to se nepřísluší.<br>
DORINA<br>
To jste dost chytlavý, když kousek nahé kůže<br>
vás tolik pokouší a tak vás dráždit může.<br>
Já nevím, jaký žár to ve vás rozpoutává,<br>
o sobě ale vím, že nejsem takhle žhavá –<br>
i kdybyste tu stál jak Adam nahatý,<br>
ne, mě by nechytly ty hříšné záchvaty!<br>
TARTUFFE<br>
Když se mnou hovoří, tak dbala trochu studu,<br>
nebo ji nechám stát – a okamžitě půjdu!<br>
DORINA<br>
To nechám dřív já vás a dopřej u vám klid.<br>
Mám jenom od madam vám něco vyřídit.<br>
Kdybyste laskavě prej chvilku počkal na ni,<br>
že s vámi něco má nutného k projednání.<br>
TARTUFFE<br>
Ach jistě, milerád!<br>
DORINA<br>
<i>(pro sebe)</i><br>
Chacha, je jako med!<br>
Já měla, pane, nos – vždyť jsem to řekla hned!<br>
TARTUFFE<br>
A přijde brzo?<br>
DORINA<br>
Už! Už slyším, jak jde dolů.<br>
A vida, tady je! Tak já vás nechám spolu.<br>
<i>(Odejde)</i><br>
<br>
<i>Výstup 3<br>
ELMÍRA, TARTUFFE</i><br>
<br>
TARTUFFE<br>
Kéž dobrá nebesa by zachovat vás chtěla<br>
i dále při zdraví jak duše, tak i těla!<br>
Kéž Bůh vám požehná, jak o to vroucně prosím,<br>
když v srdci pokorně tu jeho lásku nosím.<br>
ELMÍRA<br>
Dík! Těší mě, že vím, kdo se to za mě modlí.<br>
A co se posadit? Jen račte – pro pohodlí!<br>
TARTUFFE<br>
Tak jak se cítíte? Bylo to zlé, ta nemoc?<br>
ELMÍRA<br>
Teď už jsem v pořádku. Horečka se dá přemoct.<br>
TARTUFFE<br>
Já vím, jak pramalou mám na tom zásluhu,<br>
že Bůh se sklonil k vám v tom vašem neduhu –<br>
i když jsem proklečel tu dobu na modlení<br>
a prosil jen a jen o vaše uzdravení.<br>
ELMÍRA<br>
Že jsem vám, prosím vás, tak stála za starost!<br>
TARTUFFE<br>
Když vám jde o zdraví – nic nikdy není dost!<br>
Já za vaše bych dal i svoje vlastní zdraví.<br>
ELMÍRA<br>
Ta láska k bližnímu vás prostě jednou stráví!<br>
A za laskavost dík. A chtěla jsem vám říct...<br>
TARTUFFE<br>
Ne, ani nemluvte! Vy zasloužíte víc!<br>
<i>(V té chvíli je Damis, který se před chvílí vplížil dovnitř, už skryt za záclonou)</i><br>
ELMÍRA	<br>
...Chci s vámi důvěrně promluvit v jedné věci,<br>
a teď je vhodný čas, když nejsou kolem svědci.       <br>
TARTUFFE<br>
Ach, milostivá, já... jsem přímo unesen!                <br>
Sám s vámi! Věřte mi, že pro mne je to sen!          <br>
Jak často v modlitbách jsem toužil po tom cíli,    <br>
a teprv dneska Bůh mi dopřál tuhle chvíli!          <br>
ELMÍRA	<br>
Abyste rozuměl, já totiž od vás chci... <br>
upřímné přiznání, co máte na srdci.<br>
TARTUFFE<br>
Co bych si víc moh přát, když na mě jste tak hodná,<br>
než celé srdce vám smět odhalit až do dna!<br>
A to vám přísahám, že všechen ten můj křik,<br>
když na vás dotírá kdejaký návštěvník,<br>
to není proti vám, to není z nenávisti,<br>
to spíš je vřelý cit, cit horoucí a čistý,<br>
a ten mě strhuje...<br>
ELMÍRA<br>
I já to tak chci brát –<br>
že jenom pro mou čest se dáte strhávat.<br>
TARTUFFE<br>
Tak, milostivá, tak! A když jsem už v tom varu...<br>
<i>(Stiskne jí prst)</i><br>
ELMÍRA<br>
Au! Vy mě mačkáte!<br>
TARTUFFE<br>
To z přílišného žáru –<br>
vždyť za nic na světě bych nechtěl zranit vás.<br>
Ba právě naopak...<br>
<i>(Položí jí ruku na koleno)</i><br>
ELMÍRA<br>
A co ta ruka zas?<br>
TARTUFFE<br>
Sahám si na látku... jak hebká je... a lehká...<br>
ELMÍRA<br>
Prosím vás, přestaňte! Vždyť mě to hrozně lechtá!<br>
<i>(Odsune své křeslo, Tartuffe se svým křeslem se přisune
k ní a sahá jí po krajce ve výstřihu)</i><br>
TARTUFFE<br>
Můj Bože na nebi! Jak jemné krajkoví!<br>
Jak jen to dokážou? Ts! Zázrak hotový!<br>
To se hned nevidí. Řekněte sama přeci...<br>
ELMÍRA<br>
No jistě – jenomže – vraťme se k naší věci!<br>
Můj muž se rozhodl prý zrušit daný slib<br>
a dát svou dceru vám. Je to tak? Je to vtip?<br>
TARTUFFE<br>
Hm. Něco povídal – jenže já, milostivá,<br>
abych vám pravdu řek, o jiném štěstí snívám,<br>
a svatba se slečnou mě dvakrát nevábí,<br>
když jinde nalézám ty pravé půvaby.<br>
ELMÍRA<br>
Taková přízemnost? No to je s vámi amen!<br>
TARTUFFE<br>
Vždyť mám nějaký cit! Já nemám v prsou kámen.<br>
ELMÍRA<br>
Ten cit má přece cíl: nebeská oblaka.<br>
A tady na zemi snad nic vás neláká?<br>
TARTUFFE<br>
Ta láska, která v nás nad věčnou krásou žasne,<br>
nebrání milovat, co na zemi je krásné...<br>
A není tedy div, že naše srdce tlukou<br>
i nad nádherou děl, co vyšla z božích rukou.<br>
Jas nebe v očích žen nám často zmámí zraky –<br>
a žena jako vy je zázrak nad zázraky.<br>
Vždyť vaše oči jsou jak boží zrcadla<br>
a duše má se v nich až na dno propadla.<br>
Jste prostě úžasná – a stvoření tak skvělé<br>
mě nutí uctívat vždy sama Stvořitele,<br>
a když vás uvidím, tak hořím pro krásu,<br>
co ve vás vložil Bůh do svého obrazu.<br>
Zpočátku jsem se bál, že tímhle tajným žárem<br>
sám ďábel zkouší mě a hrozí mi tak zmarem,<br>
a utíkal jsem vám a říkal jsem si: dost! –<br>
jako bych přijít měl o věčnou blaženost.<br>
Až pak jsem viděl vám v těch očích nebeských,<br>
že tohle vzplanutí – to není, není hřích,<br>
vždyť přece čisté je a neuráží stud –<br>
a tak jsem podlehl a vsadil na osud.<br>
Já vím, jak troufalé je moje vyznání,<br>
když nabízím vám dnes to srdce na dlani –<br>
a jenom spoléhám na laskavý váš soucit,<br>
ne na své koktání a slova nemohoucí.<br>
Jste moje naděje, můj nápoj – či má žízeň,<br>
jste moje blaženost – anebo krutá trýzeň,<br>
a celý osud můj ted rozhodne váš soud:<br>
bud k výšinám se vznést – či v propast propadnout.<br>
ELMÍRA<br>
Ta vaše galantnost je sice dokonalá,<br>
jenže se přiznávám, že jsem ji nečekala.<br>
Víc kázně by snad měl mít člověk jako vy,<br>
a víc se rozmyslet, než něco vysloví.<br>
Vy, příklad zbožnosti, co málem fanaticky. . .<br>
TARTUFFE<br>
Ach, při vší zbožnosti jsem taky jenom lidský!<br>
V kom vaše půvaby zažehly požár smyslů,<br>
ten těžko brání se, ten jedná bez rozmyslu.<br>
Já chápu, ode mne ta slova divně zněla,<br>
jenže mě nesmíte pokládat za anděla.<br>
A jestli soudíte můj roznícený cit,<br>
pak také musíte svou krásu odsoudit.<br>
Ten nadpozemský jas mě oslnil – a nyní<br>
jsem člověk bez vůle, jen vás mám za vládkyni.<br>
Jak se mám ovládat, když na mne zaútočí<br>
svým něžným násilím ty vaše božské oči!<br>
Marný byl všechen vzdor, pláč, modlení i půsty –<br>
teď neznám nic než vás – a svět je bez vás pustý.<br>
Můj pohled nadarmo vždy zapřísahal vás,<br>
a proto lépe snad se vysloví můj hlas.<br>
Ach, jenom skloňte se a mějte trochu citu<br>
pro svého otroka, co lačně hladoví tu<br>
a ve své nicotě k vám vzdychal tisíckrát,<br>
ach, jenom utište svou lahodou můj hlad –<br>
a budu zbožňovat vás tak, že slova skrovná<br>
mi na to nestačí, vy kráso nevýslovná...<br>
Se mnou i vaše čest by byla v bezpečí –<br>
nemějte žádný strach – šlo by to – bez řečí.<br>
Ti hejsci u dvora, co po nich každá blázní,<br>
jsou se svým chlubením prostě až nehorázní.<br>
Když jim dá žena prst, jsou hnedka na koni<br>
a rovnou taky jdou a všem to vyzvoní.<br>
A tak je proradně a hrubě znesvěcena<br>
ta svátost, před kterou se padá na kolena...<br>
To člověk jako já má duši diskrétní,<br>
a co v ní plápolá, to zůstane jen v ní.<br>
A že mu záleží na vlastním dobrém jménu,<br>
je také zárukou pro milovanou ženu,<br>
že jenom on by jí rozkoš a lásku dal,<br>
kde by ji neštval strach myšlenkou na skandál.<br>
ELMÍRA<br>
Jak vás tak poslouchám, ta vaše rétorika<br>
mi o vás říká dost – a důrazně to říká.<br>
Vy nemáte snad strach, že půjdu za manželem?<br>
Co asi řekne on o vyznání tak vřelém?<br>
A když mu vylíčím ty vaše divné svody –<br>
co vaše přátelství? Snese to beze škody?<br>
TARTUFFE<br>
Ne! Vy – tak laskavá – byste snad nebrala<br>
tak přísně na váhu má slova troufalá.<br>
To lidská křehkost jen teď promluvila ze mě.<br>
Promiňte mi ten žár – když sálal nepříjemně.<br>
Jen uvažte, až vám to řekne vaše krása,<br>
že nejsem bez očí – a že jsem jenom – z masa.<br>
ELMÍRA<br>
Vás by snad zpražila na místě každá žena.<br>
Já nechci. Nechci se zdát vámi uražená.<br>
Já o tom případu nepovím muži nic...<br>
A vy – mi vyjdete teď v jedné věci vstříc.<br>
Vy pomůžete mi – a všechny žerty stranou –<br>
oženit Valéra co nejdřív s Marianou.<br>
A vzdáte se – vy sám – všech práv – a žádnou lstí<br>
se nepřiživíte na cizím neštěstí.
<br><br>
<li><b>Moli&egrave;re: Lakomec, Misantrop, Tartuffe</b>, Mladá fronta, Praha 1966 (přel. F.Vrba)
</TD></TR></TABLE>
</BODY></HTML>
