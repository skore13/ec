<HTML><HEAD><TITLE>Bajky</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jean de La Fontaine: Lišák a hrozny</b><br>
<br>
Lišák (prý z Gaskoňska, spíš z Normandie ale),<br>
až k smrti vyhládlý, uviděl v révoví<br>
hrozny, jež zdály se být zralé<br>
a měly nádech nachový.<br>
Hned by se do nich dal: tak dlouho kudlu pískal!<br>
Žel, byly vysoko. Tu pozbyv naděje,<br>
pravil: „Jsou kyselé. Vandrákům nechme je!"<br>
Neudělal snad líp, než kdyby si byl stýskal?<br>
<br>
<b>Jean de La Fontaine: Havran a lišák</b><br>
<br>
Pan Havran seděl ve větvích,<br>
v zobáku držel kousek sýra.<br>
Pan lišák, jenž má jemný čich,<br>
se touto řečí k němu vtírá:<br>
„Dobrý den, pane z Krkavců!<br>
Že vám to sluší dnes! Jste z rodu krasavců!<br>
A jestli vaše šveholení<br>
v rozporu s vaším peřím není,<br>
má ve vás fénixe nevděčný zdejší hvozd."<br>
Tu havran, chválou poblázněný rázem,<br>
chce ukázat svou dovednost:<br>
svůj zobák otevře – a kořist spadne na zem.<br>
Lišák ji uchvátí a dí: „Můj pane, dík!<br>
Vězte, že každý lichotník<br>
se na těch, kdo mu naslouchají, hojí.<br>
Ta lekce zajisté za kousek sýra stojí."<br>
Zmaten a zahanben po tomto rozhovoru,<br>
havran si přísahal mít se už na pozoru.<br>
<br>
<li><b>La Fontaine, Jean de: Bajky</b>, Odeon, Praha 1983 
<br><br>
<b>Ivan Andrejevič Krylov: Vlk a beránek</b><br>
<br>
Byl horký letní den. Beránek na výsluní<br>
	dostal chuť pít a zaběhl si k tůni.<br>
Co čert však nechtěl, bloudil vlk v tom kraji,<br>
měl prázdný břich a hledal, kde se nají.<br>
Aby se zločin podobal však právu,<br>
vykřikl: „Kdo ti, smělče, dovolil<br>
pít čistou vodu z mého napajedla?<br>
Tvá hnusná tlama rozvířila jíl,<br>
z dna potoka se všechna špína zvedla<br>
a já ti za to utrhnu teď hlavu."<br>
„Odpusťte, Vaše Vlčí Excelence,<br>
po proudu níž, sto kroků od vás vzdálen<br>
dovolil jsem si pít. Váš pramen není zkalen.<br>
Já napajedlům vyhnul jsem se přece."<br>
„Pak já jsem tedy lhář?<br>
Má řeč ti nevoní?<br>
Jsi stejně drzý jako předloni.<br>
Už tenkrát se mnou začínal sis rvačky."<br>
„Mně ještě není rok," beránek na to plačky.<br>
„Pak to tvůj bratr byl." – „Já nemám sourozence."<br>
„Pak to byl snad tvůj tchán<br>
anebo někdo druhý z příbuzných.<br>
Nemají jiné věci na práci<br>
ti vaši psi a vaši pasáci,<br>
než honit mě, že strachy nedýchám.<br>
Teď za všechno mi splatíš místo nich."<br>
„A moje vina?"<br>
beran tlapy spíná.<br>
„Mlč, spratku! Je čas obrátit už list.<br>
Já nemám chuť teď rozbírat tvé činy.<br>
Jsi vinen už jen tím, že mně se chce tak jíst."<br>
A vlk beránka odvlek do houštiny.<br>
<br>
Slabý vždy vinu má – silný je nevinný.<br>
Tomu nás dávno učí dějiny.<br>
<br>
<b>Ivan Andrejevič Krylov: Veverka</b><br>
<br>
V dědině o velikém svátku<br>
pod okny výstavného statku<br>
houf vesničanů náramně se baví,<br>
když pozoruje, oči navrch hlavy,<br>
jak veverka roztáčí příčky v kole.<br>
Dívá se na ni i drozd na topole,<br>
vidí, jak rychle tlapka tlapku stíhá,<br>
jak bujně vlaje, jak se v kole míhá<br>
huňatý chochol ocásku.<br>
Zděšeně na veverku zírá,<br>
zobáčkem vrtí a pak zavolá:<br>
„Promiň mi, prosím, skromnou otázku.<br>
Proč tu tak běháš kolem dokola?"<br>
„Což nevidíš, že jsem tu za kurýra?<br>
Pán na mě vložil odpovědnost všechnu.<br>
Já celý den si chvilku neoddechnu<br>
a musím říct, že někdy padám hlady."<br>
Drozd žasne:<br>
„To vše je čistá pravda dozajista.<br>
Mně ale nikdy nebude dost jasné,<br>
že se tak honíš – a pořád jsi tady.<br>
Že tolik běháš – a nehneš se z místa."<br>
<br>
Vzpomínám často na veverku v kole,<br>
když mnohý ouřada se namáhá a honí<br>
nad horou lejster na pracovním stole,<br>
aby byl rok co rok zas přesně tam, co loni.
<br><br>
<li><b>Krylov, Ivan Andrejevič: Bajky</b>, přel. H.Vrbová, Lidové nakladatelství, Praha 1973
</TD></TR></TABLE>
</BODY></HTML>
