<HTML><HEAD><TITLE>Jean Racine: Faidra</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jean Racine: Faidra</b>
<br><br>
<i>Druhé dějství, 5. výstup</i><br>
HIPPOLYTOS:<br>
Matka, jež střežívá svých vlastních dětí práva,<br>
nároky nevlastních zpravidla neuznává. <br>
Já, paní, dobře vím, že podezření zlé<br>
se s druhým manželstvím narodí obvykle. <br>
Každá z žen chovala by nedůvěru ke mně<br>
a tíhu urážek bych musel nésti stejně.<br>
FAIDRA:<br>
Kéž nebe dosvědčí, jak ráda chtěla bych<br>
vám, pane, dokázat, že neznám tento hřích.<br>
Mně zcela jiný žal rozdírá nyní duši!<br>
HIPPOLYTOS:<br>
Žal možná těmto dnům jen velmi málo sluší.<br>
Vždyť třeba manžel váš je dosud naživu<br>
a díky nebesům se vrací k přístavu. <br>
Neptun jej zachrání. Můj otec utíká se<br>
k tomuto bohu přec s modlitbou v každém čase.<br>
FAIDRA:<br>
Nikdo z nás nespatří dvakrát břeh zemřelých.<br>
Poněvadž Théseus v ponurý kraj ten vnik,<br>
nadarmo čekáte, že navrátí se zase. <br>
Lakomý Acheron kořisti nevzdává se. <br>
Co pravím? Vždyť je živ a před sebou jej zřím.<br>
	Mně zdá se, právě teď, že s chotěm hovořím. <br>
Ve vás mi ožívá. A srdce mé ... ó běda!<br>
Má vášeň šílená se déle skrývat nedá.<br>
HIPPOLYTOS:<br>
Hle cit, jenž silou svou i zázrak vyvolá. <br>
Ač mrtev, po boku přec máte manžela,<br>
který v svém náručí zas vaši duši chová.<br>
FAIDRA:<br>
Ach ano, prahnu, žhnu, jsem celá Théseova.<br>
Miluji nejen tvář, jež zřela podsvětí<br>
a která tolik žen dovedla laskati<br>
a bohu zemřelých šla vzíti ženu jeho,<br>
leč i tu věrnou líc člověka vznešeného,<br>
snad vzpurnou v mládí svém, však tolik půvabnou,<br>
že mnozí, jako já, v ní božské rysy čtou. <br>
Měl vaši postavu, též zrak i řeč měl vaši.<br>
I váš stud vznešený byl vepsán v jeho tváři,<br>
když cestou po moři ke Krétě přispěchal,<br>
oddaný sluha dcer, jež zplodil Minos král. <br>
Kde jste jen tenkrát byl? Proč i s ním nesměl vítat<br>
ve sboru hrdinů lid tehdy Hippolyta? <br>
Proč mládí bránilo, abyste mohl sám<br>
vstoupit na onu loď, jež zavezla ho k nám?<br>
Vy byste netvora skolil i beze zbraní<br>
nedbaje lstivých cest, jež úkryt jeho chrání.<br>
Abyste jistě šel i cestou nejistou, <br>
má sestra dala by vám klubko do rukou.<br>
Ach ne! V tom směru bych já udělala více,<br>
vedena příkazy své lásky – pomocnice. <br>
Já, princi, věřte mi, bych sama chtěla vést<br>
vás labyrintem tím a jeho spletí cest. <br>
Já bych se starala o tu tvář nejkrásnější!<br>
Obavy milenky přec klubko nezkonejší.<br>
Kdykoli byste šel zrádnými cestami,<br>
já musela bych jít, pane můj, před vámi.<br>
Faidra, jež v labyrint by s vámi sestoupila,<br>
s vámi by zhynula – anebo zvítězila!<br>
HIPPOLYTOS:<br>
Ó běda! Nevíte, že jeho synem jsem<br>
a že král Théseus je vaším manželem?<br>
FAIDRA:<br>
A z čeho soudíte, že jsem snad zapomněla? <br>
Je něco, čím má čest na chvíli utrpěla?<br>
HIPPOLYTOS:<br>
Ach, paní, promiňte. Pln zmatku přiznávám,<br>
že podezření mé byl chvilkový jen klam. <br>
Hanbou se musím rdít, když díváte se na mě,<br>
a jdu teď ... 
<br><br>
<li><b>Racine, J.: Faidra</b>, přel. G.Francl, Orbis, Praha 1960
</TD></TR></TABLE>
</BODY></HTML>
