<HTML><HEAD><TITLE>Carlo Goldoni: Sluha dvou pánů</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Carlo Goldoni: Sluha dvou pánů</b>
<br><br>
<i>Druhé dějství, výstup 15<br>
Vrchní s mísou, pak Truffaldino, pak Florindo, pak Beatrice a ostatní číšníci</i>
<br><br>
VRCHNÍ <I>(vyjde z kuchyně)</I><br>
Kde vězíš, že nejdeš pro jídlo?<br>
TRUFFALDINO <I>(z pokoje)</I><br>
Tady jsem, kamaráde. Co mi neseš?<br>
VRCHNÍ<br>
Tu máš maso. Musím ještě pro druhou mísu. <I>(Odejde)</I><br>
TRUFFALDINO<br>
To je skopová nebo telecí? Vypadá to na skopovou. Zkusíme kousek. <I>(Ochutnává)</I> Skopová to není, telecí taky ne. Je to docela obstojná jehněčí. <I>(Chce odejít do Beatricina pokoje)</I><br>
FLORINDO <I>(vejde)</I><br>
Kam to lezeš?<br>
TRUFFALDINO <I>(k sobě)</I><br>
Pomoz pámbu!<br>
FLORINDO<br>
Kam neseš tu mísu?<br>
TRUFFALDINO<br>
Na stůl.<br>
FLORINDO<br>
Komu?<br>
TRUFFALDINO<br>
No, vám přece.<br>
FLORINDO<br>
Proč mi prostíráš k obědu, když ještě nejsem doma?<br>
TRUFFALDINO<br>
Viděl jsem z okna, že jdete. <I>(K sobě)</I> Musím mu něco nakukat.<br>
FLORINDO<br>
A neseš mi maso dřív než polévku?<br>
TRUFFALDINO<br>
Jo, to vám, pane, musím říct: u nás v Benátkách se jí polívka až naposled.<br>
FLORINDO<br>
A já to chci obráceně. Přines mi napřed polévku a maso odnes zase do kuchyně.<br>
TRUFFALDINO<br>
Jak poroučíte, hned to bude.<br>
FLORINDO<br>
A dělej rychle! Chci si pak na chvíli lehnout.<br>
TRUFFALDINO<br>
Už běžím! <I>(Dělá, jako když se vrací do kuchyně)</I><br>
FLORINDO<br>
Cožpak se s Beatrici jaktěživ nesetkám? <I>(Jde do druhého<br>
pokoje)</I><br>
<I>(Jak zajde, běží Truffaldino s mísou k Beatrici)</I><br>
VRCHNÍ <I>(přinese mísu)</I><br>
Truffaldino! To mám na tebe pořád čekat?<br>
TRUFFALDINO <I>(vyjde od Beatrice)</I><br>
Tady jsem. Honem běž prostřít do druhého pokoje, ten<br>
druhý host už přišel. Rychle polívku!<br>
VRCHNÍ<br>
Okamžik. <I>(Odejde)</I><br>
TRUFFALDINO <I>(vzal od něho mísu)</I><br>
Co to v tom plave? Aha, to bude to fikando. <I>(Ochutnává)</I> Chutná to docela dobře, na mou duši! <I>(Odnese mísu do Beatricina pokoje a vrátí se. Číšníci jdou zatím prostřít do Florindova pokoje)</I> Na sál, mládenci! Plivnout si do dlaní a malá dává, ať něco uhrajem! <I>(K sobě)</I> Juch, kdyby se mi tak poštěstilo obskákat u oběda oba dva pány najednou! To by bylo terno do lutrie! <I>(Číšníci vyjdou z Florindova pokoje a jdou do kuchyně)</I> Kluci, hoďte sebou, polívku!<br>
VRCHNÍ<br>
Starej se tamhle o svůj stůl, my se o tenhle postaráme.<br>
<I>(Odejde)</I><br>
TRUFFALDINO<br>
A já se zrovna postarám o oba, jen když to půjde!<br>
VRCHNÍ <I>(se vrátí s polévkou pro Florinda)</I><br>
TRUFFALDINO<br>
Dej to sem, já ji tam vezmu! Běž pro další chod pro tamhleten stůl! <I>(Vytrhne vrchnímu polévku z rukou a běží s ní k Florindovi)</I><br>
VRCHNÍ<br>
Ten má švába na mozku, že se hrne tam i tam. Pro mne a za mne, ať si je obsluhuje. Já o svůj tuzér nepřijdu.<br>
TRUFFALDINO <I>(vyjde z Florindova pokoje)</I><br>
BEATRICE <I>(volá ze svého pokoje)</I><br>
Truffaldino!<br>
 <br>
VRCHNÍ <I>(k Truffaldinovi)</I><br>
Obsluhuj si svého pána!<br>
TRUFFALDINO<br>
Tady jsem! <I>(Jde k Beatrici)</I><br>
<I>(Číšníci přinesou maso pro Florinda)</I><br>
VRCHNÍ <I>(k číšníkovi)</I><br>
Ukaž! <I>(Vezme od něho mísu)</I><br>
<I>(Číšníci odejdou)</I><br>
TRUFFALDINO <I>(vyjde z Beatricina pokoje se špinavými talíři)</I><br>
FLORINDO <I>(křikne ze svého pokoje)</I><br>
Truffaldino!<br>
TRUFFALDINO <I>(chce sebrat vrchnímu mísu)</I><br>
Ukaž!<br>
VRCHNÍ<br>
Tohle mu odnesu já!<br>
TRUFFALDINO<br>
Slyšel jsi, že volá mne! <I>(Vytrhne mu mísu z rukou a běží k Florindovi)</I><br>
VRCHNÍ<br>
To je k zbláznění! Musí být všude za kvedlačku! <I>(Číšníci přinesou mísu s paštikou, odevzdají ji vrchnímu a odejdou)</I> Já bych to odnes na pokoj, ale kdopak by se s tím chlapem hádal?<br>
TRUFFALDINO <I>(vyjde z Florindova pokoje se špinavými talíři)</I><br>
VRCHNÍ<br>
Pojď sem, ty přetrhdílo! Odnes tu paštiku svému pánovi!<br>
TRUFFALDINO<br>
Paštiku? <I>(Vezme si mísu)</I><br>
VRCHNÍ<br>
Bodejť, přece si ji poručil. <I>(Odejde)</I><br>
TRUFFALDINO<br>
To je od něho hezké! A kam ji mám odnést? Hrom do toho, který můj pán si ji poručil? V kuchyni se na to radši ptát nebudu, abych se neříz. Jestli se přehmátnu a odnesu ji tomu, co si ji nedal, prožene mě ten druhý a už jsem v tom. Teď, babo, raď... To bych nesměl být já! Takhle to uděláme: rozdělíme paštiku na dva talíře, každému dáme půlku, aby se nepopřáli, a on už se ten pravý přihlásí. <I>(Vezme čistý talíř, rozpůlí paštiku a půl dá na čistý talíř)</I> Čtyři kousky a čtyři kousky. A jedna porcička nám přebývá. Kam s ní? Sním ji sám, abych nikoho neošidil. <I>(Sní ji)</I> Teď je to v pořádku, nemají si co vyčítat. A odnesu to napřed semhle. <I>(Položí jeden talíř na zem a s druhým jde k Beatrici)</I><br>
VRCHNÍ <I>(přinese pudding, volá)</I><br>
Truffaldino!<br>
TRUFFALDINO <I>(vyjde z Beatricina pokoje)</I><br>
Tady!<br>
VRCHNÍ<br>
Odnes ten pudding...<br>
TRUFFALDINO<br>
Počkej, hned jsem zpátky. <I>(Vezme druhou paštiku a jde s ní k Florindovi)</I><br>
VRCHNÍ<br>
Co jančíš? Paštika patří semhle!<br>
TRUFFALDINO<br>
To je docela v pořádku, to taky vím a taky jsem ji tam odnes. A můj pán poslal tyhle čtyři kousky tomuhle cizinci. <I>(Zajde k Florindovi)</I><br>
VRCHNÍ<br>
Tak oni se znají a jsou to přátelé? To nemohli obědvat rovnou spolu?<br>
TRUFFALDINO <I>(vrátí se od Florinda)</I><br>
Tak copak je to?<br>
VRCHNÍ<br>
Anglický pudding.<br>
 <br>
TRUFFALDINO<br>
A kdo si ho poručil?<br>
VRCHNÍ<br>
Tvůj pán. <I>(Odejde)</I><br>
TRUFFALDINO<br>
Set sakra, co to je ten putynk? Voní to jedna radost a vypadá to jako sulc. A sulc, to je moje. Přesvědčíme se. <I>(Vytáhne z kapsy lžíci a jí)</I> Sulc to není, ale daleko to od něho nemá. <I>(Jí)</I> A vlastně je to ještě lepší než sulc. <I>(Jí)</I><br>
BEATRICE <I>(volá z pokoje)</I><br>
Truffaldino!<br>
TRUFFALDINO <I>(s plnými ústy)</I><br>
Už běžím!<br>
FLORINDO <I>(volá z pokoje)</I><br>
Truffaldino!<br>
TRUFFALDINO <I>(plnými ústy)</I><br>
Už běžím. <I>(Jí dál)</I> Pošušňáníčko, něco ef, ef! Ještě jednou do huby a jde se. <I>(Jí)</I><br>
BEATRICE <I>(vyjde ze svého pokoje, vidí, jak se Truffaldino cpe,<br>
a dá mu pohlavek)</I><br>
Tak dočkám se tě? <I>(Vrátí se do pokoje)</I><br>
TRUFFALDINO <I>(položí mísu na zem a jde za ní)</I><br>
FLORINDO <I>(vyjde ze svého pokoje)</I><br>
Truffaldino! <I>(Volá)</I> U všech čertů, kde vězíš?<br>
TRUFFALDINO <I>(vyjde z Beatricina pokoje)</I><br>
Tady jsem.<br>
FLORINDO<br>
Kudy běháš? Kams mi zmizel?<br>
TRUFFALDINO<br>
Šel jsem se podívat, co přijde dál.<br>
FLORINDO<br>
Bude ještě něco?<br>
TRUFFALDINO<br>
Přeptám se v kuchyni.<br>
FLORINDO<br>
Tak dělej, chci si pak lehnout. <I>(Jde do svého pokoje)</I><br>
TRUFFALDINO<br>
Už běžím. <I>(Volá)</I> Vrchní! Co přijde ještě? <I>(K sobě)</I> A ten putýnek si hezky schovám pro sebe. <I>(Schová jej)</I><br>
VRCHNÍ <I>(přinese mísu)</I><br>
Na – pečeni na rožni.<br>
TRUFFALDINO <I>(ji vezme)</I><br>
A ovoce! Honem!<br>
VRCHNÍ<br>
Jen se nepřeraz! Hned to bude. <I>(Odejde)</I><br>
TRUFFALDINO<br>
Pečeni odneseni semhle. <I>(Jde k Florindovi)</I><br>
VRCHNÍ<br>
Tady je ovoce. Tak kam s ním?<br>
TRUFFALDINO <I>(z Florindova pokoje)</I><br>
Už běžím!<br>
VRCHNÍ <I>(mu je dá)</I><br>
Tu máš! Ještě něco?<br>
TRUFFALDINO<br>
Počkej! <I>(Odnese zákusek k Beatrici)</I><br>
VRCHNÍ<br>
Šup sem, šup tam, jen se mu za patama práší!<br>
TRUFFALDINO <I>(se vrátí)</I><br>
Hotovo, nikdo už nic nechce.<br>
VRCHNÍ<br>
To jsem rád.<br>
TRUFFALDINO<br>
A já jsem vosk? Prostřít!<br>
VRCHNÍ<br>
Hned to bude! <I>(Odejde)</I><br>
TRUFFALDINO<br>
A teď můj putynk! Zaplať pámbu, nic se nestalo, všichni jsou<br>
spokojeni, nikdo už nic nechce a každý si přišel na své. Obsloužil jsem osobně dvojí panstvo a jeden neví o druhém ani tohle! Pašák, Truffaldino! Když jsi jim sloužil za dva, sám si teď posloužíš za čtyři! <I>(Odejde)</I><br>
<br>
<li><b>Goldoni, Carlo: Komedie</b>, Svazek první, SNKLHU, Praha 1954 (přel. J.Pokorný)
</TD></TR></TABLE>
</BODY></HTML>
