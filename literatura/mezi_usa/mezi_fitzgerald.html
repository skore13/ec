<HTML><HEAD><TITLE>Francis Scott Fitzgerald: Velký Gatsby</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Francis Scott Fitzgerald: Velký Gatsby</b>
<br><br>
[...] „Teď něco řeknu já vám, kamaráde -" začal Gatsby. Ale Daisy si domyslila, co má v úmyslu.<dd>
„Prosím tě, ne!" přerušila ho bezmocně. „Pojeďme, prosím, všichni domů. Proč nejedeme všichni domů?"<dd>
„To je dobrý nápad." Vstal jsem. „Pojď, Tome. O pití nikdo nestojí."<dd>
„Chci vědět, co mi má pan Gatsby co říct." <dd>
„Vaše žena vás nemiluje," řekl Gatsby. „Nikdy vás nemilovala. Miluje mě."<dd>
„Vy jste asi blázen!" vykřikl bezděčně Tom. <dd>
Gatsby vzrušeně vyskočil.<dd>
„Nikdy vás nemilovala, slyšíte?" křičel. „Vzala si vás jenom proto, že já jsem byl chudý a ji unavilo na mě čekat. Byl to strašný omyl, ale v srdci neměla nikdy ráda nikoho, jenom mě."<dd>
V tom okamžiku jsme se Jordán a já pokusili odejít, ale Tom a Gatsby se předstihovali v odhodlaném trvání na tom, abychom zůstali – jako by nikdo z nich neměl co skrývat a jako by to byla zvláštní výsada, podílet se jako prostředníci na jejich citových výlevech.<dd>
„Posaď se, Daisy." Tomův hlas se bez úspěchu snažil nabýt otcovského tónu. „Co se tu dělo? Chci o tom slyšet všechno."<dd>
„Řekl jsem vám, co se tu dělo," řekl Gatsby. „Co se dělo už pět let – a vy jste to nevěděl." <dd>
Tom se prudce otočil na Daisy. <dd>
„Ta se s tímhle chlapem stýkáš už pět let?" <dd>
„Nestýká," řekl Gatsby. „Ne, nemohli jsme se stýkat. Ale oba jsme se celý ten čas měli rádi, kamaráde, a vy jste to nevěděl. Někdy jsem se tomu smál -" ale v jeho očích nebyl smích – „když jsem si pomyslil, že vy to nevíte."<dd>
„A – to je všechno." Tom sepjal silné roztažené prsty obou rukou jako duchovní a zvrátil se zpátky do židle.<dd>
„Vy jste blázen!" vybuchl. „Nemohu mluvit o tom, co se stalo před pěti lety, protože jsem tenkrát Daisy neznal, a čert mě vem, jestli vím, jak jste se k ní mohl dostat blíž než na mílovou vzdálenost, ledaže jste k nim nosil zadem zboží z koloniálu. Ale to ostatní je všechno zatracená lež. Daisy mě milovala, když si mě vzala, a miluje mě i teď." <dd>
„Nemiluje," řekl Gatsby a zavrtěl hlavou. <dd>
„Ale ano, miluje. Celá potíž je v tom, že si někdy zamane nějakou hloupost a pak neví, co dělá." Kývl moudře hlavou. „A co víc, já Daisy taky miluju. Jednou za čas si vyhodím z kopýtka a udělám si ostudu, ale vždycky se vrátím a v srdci ji miluju pořád."<dd>
„Jsi odporný," řekla Daisy. Otočila se ke mně, hlas jí klesl o oktávu níž a naplnil pokoj pronikavým opovržením: „Víš, proč jsme odjeli z Chicaga? Překvapuje mě, že tě nepočastovali tou historkou, jak si tam trošku vyhodil z kopýtka." <dd>
Gatsby přešel k ní a postavil se vedle ní. <dd>
„Daisy, teď už je to všechno pryč," řekl vážně. „Už na tom nezáleží. Jenom mu řekni pravdu – žes ho nikdy nemilovala – a navždycky to vymažeme."<dd>
Podívala se na něj slepě. „Ale – jak bych ho mohla milovat – jak bych mohla?" <dd>
„Nikdy jsi ho nemilovala."<dd>
Zaváhala.  Spočinula pohledem plným jakési naléhavé prosby na Jordán a na mně, jako by si konečně uvědomila, co dělá – a jako by nikdy, od samého začátku, neměla v úmyslu vůbec něco udělat. Ale už se to stalo. Bylo příliš pozdě. „Nikdy jsem ho nemilovala," řekla se znatelným váháním.<dd>
„Ani v Kapiolani ne?" zeptal se náhle Tom.<dd>
„Ne."<dd>
Z tanečního sálu zezdola doléhaly po horkých vzdušných vlnách tlumené a dusivé akordy.<dd>
„Ani tenkrát, jak jsem tě nesl dolů z Punch Bowl, aby sis nezamáčela boty?" V jeho tónu zaznívala chraptivá něha... „Daisy?"<dd>
„Prosím tě, přestaň." Měla hlas chladný, ale zatvrzelost z něj zmizela. Pohlédla na Gatsbyho. „Podívej se, Jayi," řekla – ale ruka se jí třásla, když si chtěla zapálit cigaretu. Najednou odhodila cigaretu a hořící sirku na koberec.<dd>
„Ach, chceš příliš mnoho!" vykřikla na Gatsbyho. „Teď miluju tebe – nestačí to? Nemohu za to, co bylo." Začala bezmocně vzlykat. „Jeho jsem kdysi milovala, ale tebe jsem milovala taky."<dd>
Gatsby otevřel oči a zase je zavřel.<dd>
„Milovala jsi mě taky?" opakoval.<dd>
„I to je lež," řekl Tom divoce. „Nevěděla, že jste naživu. Vždyť – já a Daisy jsme spolu prožili věci, které vy nikdy nepochopíte, věci, na které žádný z nás nikdy nezapomene."<dd>
Zdálo se, že do Gatsbyho se ta slova přímo fyzicky zahlodávají.<dd>
„Chci mluvit s Daisy o samotě," naléhal. „Teď je příliš rozčilená -"<dd>
„I když budu sama, nemůžu říct, že jsem nikdy Torna nemilovala," připustila žalostným hlasem. „To by nebylo pravda."<dd>
„Samozřejmě, že ne," souhlasil Tom.<dd>
Otočila se k manželovi.<dd>
„Jako by ti na tom záleželo," řekla.<dd>
„Samozřejmě, že mi na tom záleží. Od nynějška se o tebe budu líp starat."<dd>
„Vy jí nerozumíte," řekl Gatsby a na hlase mu byl znát počínající zmatek. „Vy už se o ni starat nebudete."<dd>
„Nebudu?" Tom otevřel široce oči a zasmál se. Ted už si mohl dovolit sebeovládání. „Jak to?"<dd>
„Daisy vás opustí."<dd>
„Nesmysl."<dd>
„Ano, opustím tě," řekla se zřejmou námahou.<dd>
„Ona mě neopustí!" Tomova slova se náhle sesypala na Gatsbyho. „Rozhodně ne kvůli obyčejnému podvodníkovi, který by musel někde ukrást prsten, aby jí měl co navléknout na prst."<dd>
„Tohle nevydržím!" vykřikla Daisy. „Ach, prosím tě,<dd>
pojďme odtud."<dd>
„Co jste vlastně zač?" vybuchl Tom. „Jste jeden z té party, co se táhne za Meyerem Wolfsheimem – tolik náhodou vím. Sehnal jsem si pár informací o vašich záležitostech – a zítra v tom budu pokračovat."<dd>
„Poslužte si podle libosti, kamaráde," řekl Gatsby pevně. <dd>
„Přišel jsem na to, co byly ty vaše ,dragstóry'!" Obrátil se k nám a mluvil o překot. „On a ten Wolfsheim skoupili pár krámů v postranních ulicích tady a v Chicagu a prodávali tam pod pultem doma pálený líh. To je jeden z jeho podniků. Odhadl jsem ho na pašeráka alkoholu, hned jak jsem ho uviděl, a moc jsem se nemýlil."<dd>
„A co má být?" řekl Gatsby zdvořile. „Myslím, že váš přítel Walter Chase nebyl tak hrdý, aby se toho taky nezúčastnil."<dd>
„A vy jste ho nechal v bryndě, že?" Nechal jste ho na měsíc zavřít v New Jersey. Bože! Měl byste slyšet, jak Walter mluví o vás."<dd>
„Přišel k nám, když byl úplně na mizině. Byl celý šťastný, když si mohl přijít na trochu peněz, kamaráde."<dd>
„Neříkejte mi ,kamaráde'!" vykřikl Tom. Gatsby neřekl nic. „Walter vás tam mohl taky dostat podle zákona o sázkách, ale Wolfsheim mu nahnal tolik strachu, že držel hubu." Gatsbymu se na obličeji opět objevil onen neznámý, ale povědomý výraz.<dd>
„Ta záležitost s dragstóry, to byly jen drobné kšefty," pokračoval pomalu Tom, „ale teď jdete za něčím, o čem se mi Walter bojí říct."<dd>
Pohlédl jsem na Daisy, která zděšeně těkala pohledem z Gatsbyho na svého manžela, a na Jordán, která začala balancovat neviditelný, ale poutavý předmět na špičce brady. Potom jsem se otočil zpátky ke Gatsbymu – a lekl jsem se jeho vzezření. Vypadal – a to říkám, třebaže si ani za mák nevážím žvanivých pomluv z jeho zahrady – jako by byl „někoho zabil". Výraz jeho obličeje bylo možno na okamžik popsat právě tímto fantastickým způsobem.<dd>
Přešlo to a on začal vzrušeně mluvit k Daisy, všechno popřel a obhajoval svou povést proti obviněním, která nebyla vůbec vyřčena. Ale ona se po každém slově víc a víc stanovala do sebe, a tak se toho vzdal; a pak pokračoval v boji jen mrtvý sen, jak se odpoledne vytrácelo, snažil se dotknout něčeho, co nebylo už hmatatelné, probíjel se nešťastně, zoufale k tomu ztracenému hlasu na druhé straně pokoje.<dd>
Ten hlas opět prosil, aby šli.<dd>
„Prosím tě, Tome! Už to nesnesu."<dd>
Její polekané oči říkaly, že ať měla jakékoliv úmysly, jakoukoliv odvahu, je to všechno už najisto pryč.<dd>
„Vy dva pojedete domů, Daisy," řekl Tom, „Ve voze pana Gatsbyho."<br>
<br>
<li><strong>Fitzgerald, Francis Scott: Velký Gatsby</strong>, přel. L.Dorůžka, Lunarion, Praha 1991
</TD></TR></TABLE>
</BODY></HTML>
