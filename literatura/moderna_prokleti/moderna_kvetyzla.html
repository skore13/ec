<HTML><HEAD><TITLE>Charles Baudelaire: Květy zla</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Charles Baudelaire: Květy zla</b>
<br><br>
<strong>Souvztažnosti</strong><br>
<br>
Hle, příroda je chrám, kde živé pilíře<br>
se někdy rozezní dost neurčitou řečí;<br>
a člověk prochází se v symbolické seči,<br>
jež hledí důvěrně naň okem malíře.<br>
<br>
Jak dlouhé ozvěny se cestou z dálky mísí<br>
a jemně splývají ve sjednocený hlas,<br>
jak široširá noc, jak světlo, jako čas,<br>
tak vůně, barvy, tóny odpovídají si.<br>
<br>
Jsou vůně heboučké jak dítě na líci,<br>
zní jako hoboje, jak zeleň luk a klecí,<br>
– a jiné zkažené a triumfující<br>
<br>
a mají rozpětí všech nekonečných věcí<br>
jak ambra, benzoe, jak zrnko kadidla,<br>
jsou chválou na ducha a smysly, na křídla.
<br>
<br>
<li><strong>Nezval, Vítězslav: Překlady I</strong>, Československý spisovatel, Praha 1982<br>
<br>
<br>

<strong>Mršina</strong><br>
<br>
Co jsme to viděli to letní jitro boží, <br>
vy moje lásko jediná? <br>
V zatáčce pěšiny na kamenitém loži <br>
ležela bídná mršina, <br>
<br>
a nohy zvedajíc jak prostopášná žena <br>
a plna žáru potíc jed, <br>
strkala nestoudně, nedbale rozvalena <br>
své pařící se břicho vpřed. <br>
<br>
S hůr slunce pražilo, tak jako by ji chtělo <br>
v tu chvíli celou upéct hned <br>
a vrátit Přírodě, co spojovalo v tělo, <br>
ve stonásobném množství zpět. <br>
<br>
A nebe shlíželo k té pyšné kostře těla <br>
jak ke kvetoucí květině. <br>
Puch byl tak strašlivý, že jste div neomdlela <br>
na sporé trávě v pěšině. <br>
<br>
Ze břicha v rozkladu, nad kterým zněl šum hmyzu, <br>
se táhly larvy v tisících, <br>
a oblévajíce ty živé cáry slizu, <br>
tekly jak hustý kal kol nich. <br>
<br>
To vše se zvedlo hned, hned kleslo jako vlna, <br>
či šumíc trysklo do výše, <br>
jako by mršina, divného dechu plna, <br>
tu žila dále množíc se. <br>
<br>
A tento svět pak zněl, pln hudby neurčité, <br>
jak šelest větrů nebo vod, <br>
či zrní rytmicky přehazované sítě <br>
a natřásané o překot. <br>
<br>
Tvar zmizel, spíše sen, nic nežli skizza matná, <br>
dlouhými časy otřelá, <br>
kterou teď umělec, jestli se chopí plátna, <br>
jen po paměti dodělá. <br>
<br>
Za skálou čekala toulavá strašná fena, <br>
a vzteklým zrakem měříc nás, <br>
číhala na chvíli, kdy by se nerušena, <br>
zas mohla pustit v hodokvas. <br>
<br>
– A přece budete jak to tak strašné hnití, <br>
sám mor té spouště zteřelé, <br>
vy hvězdo očí mých, vy slunce mého bytí, <br>
má vášni, vy můj anděle! <br>
<br>
Ba, tak se budete, žel, jednou jevit světu <br>
i vy, má kněžno něžných vnad, <br>
až, s Bohem smířena, pod rovem tučných květů <br>
se budete v prach rozpadat. <br>
<br>
To, krásko, rcete však těm červům, kteří, hluší, <br>
vás budou líbat kusadly, <br>
že tvář a podstatu svých lásek chovám v duši, <br>
i když se bědně rozpadly.<br>
<br>
<strong>Spleen</strong><br>
<br>
Mám více vzpomínek, než kdybych žil i věk.<br>
<br>
Sám starý sekretář, kde v tuctu zásuvek<br>
se básně, psaníčka a žluté soudní spisy<br>
se svitkem kadeří a s účty spolu mísí,<br>
chová míň tajemství než smutná hlava má.<br>
Toť pyramida v tmách, toť krypta neznámá,<br>
kde více mrtvých spí než ve společném hrobě.<br>
– Jsem hřbitov, jehož tmy i měsíc hnusí sobě,<br>
kde červi výčitky se plouží odevšad<br>
a pouštějí se v ty, které jsem míval rád.<br>
Jsem starý budoár, kde po koutech schnou růže,<br>
kde tlí spoušť dávných mód, kterým nic nepomůže,<br>
a kde pach flakonu, když začpí, otevřen,<br>
ssají jen pastely a bledý Boucher stěn.<br>
<br>
Nic není delšího než strašní dnové zimy,<br>
když sněhem závějí jdou kroky kulhavými<br>
a Nuda nesmírná, plod nezvídavosti,<br>
se zvolna nafoukne do Nesmrtelnosti.<br>
– Teď, živá hmoto, jsi již jen kus bídné žuly,<br>
který, sám v pustině, se v hrozných píscích tulí<br>
kdes prostřed Sahary vždy ponořené v mlhách.<br>
Ztracená stará sfinx, zmizelá na mapách<br>
a dávající se mrzutě do zpívání<br>
jen v rudých paprscích, když slunce mdlé se sklání.<br>
<br>
<strong>Proměny upírovy</strong><br>
<br>
Ta žena, jako had na roštu zmítajíc se<br>
a ňadra v korsetu si dráždíc o kostice,<br>
chrlila ze svých úst dvou jahodových rtů<br>
proud těchto horkých slov se čpěním mošusu:<br>
– ,,Ó, já mám vlhké rty a znám se v dovednosti,<br>
jak všeho svědomí se člověk v lůžku sprostí.<br>
Vysuším každý pláč na prsech vítězných<br>
a starcům vyloudím na tváři dětský smích.<br>
Ten, kdo v mé nahotě mě zhlédne bez závoje,<br>
má ve mně nebesa, lunu a slunce svoje.<br>
Já tolik z rozkoše, můj drahý znalce, znám,<br>
když muže v náručí svých rukou drtívám,<br>
či dávám zubům v plen svá ňadra v slastné chvíli,<br>
cudná a nestoudná, slabá a plna síly,<br>
že na té posteli, po vášni zemdlelé,<br>
se pro mne zatratí i sami andělé!"<br>
<br>
A když mi vysála již morek ze všech kostí<br>
a já se sklonil k ní, pln děsné ochablosti,<br>
abych ji zulíbal po jejích něžnostech,<br>
neviděl jsem tu nic než hnisem slizský měch.<br>
Jat hrůzou, zavřel jsem hned oči v rozechvění,<br>
a když jsem po chvíli je pootevřel zření,<br>
ležely na místě té loutky, z níž šel strach,<br>
jež měla na pohled spoušť krve v zásobách, <br>
jen zbytky kostlivce, jež v zmatku kmitajíce <br>
skřípaly jako štít či jako korouhvice, <br>
houpané sem a tam zlým větrem na tyči, <br>
když v zimě za noci v tmách náhle zafičí.

<br><br>
<li><strong>Baudelaire, Charles: Květy zla</strong>, přel. S.Kadlec, SNKLHU, Praha 1957
</TD></TR></TABLE>
</BODY></HTML>
