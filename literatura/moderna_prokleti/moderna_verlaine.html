<HTML><HEAD><TITLE>Paul Verlaine: Kdysi</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Paul Verlaine: Saturnské básně</strong><br>
<br>
<strong>Píseň podzimní</strong> <em>(přeložil V.Holan)</em><br>
<br>
Sám sklon a ston, <br>
svých viol tón <br>
podzim roní, <br>
a duši mou <br>
rve touhou mdlou, <br>
monotonní. <br>
<br>
Skláním se níž <br>
a blednu, když <br>
chvíle zazní. <br>
Vzpomenuv dnů, <br>
propadlých snu, <br>
pláču v bázni. <br>
<br>
A odcházím <br>
ve vichru zim, <br>
který svistem <br>
žene mne z chvil, <br>
jako bych byl <br>
suchým listem.<br>
<br>
<strong>Žena a kočka</strong> <em>(přeložil K.Čapek)</em>
<br><br>
Se svou si kočkou pohrává;<br>
a je to divukrásné, zříti,<br>
jak potmě tlapka bělavá<br>
se s bílou rukou v půtce chytí.<br>
<br>
Své ostré nehty – ohava! –<br>
ty hladké acháty, jež svítí<br>
břitkostí nožů, schovává<br>
pod rukavičkou z černých nití.<br>
<br>
I druhá úlisně se dívá<br>
a broušené své drápy skrývá,<br>
než ďábel nespí v žádné z nich...<br>
<br>
A v budoáru stinné šero,<br>
kde zvoní její vzdušný smích,<br>
žhne fosforových bodů čtvero.<br>
<br>

<strong>Paul Verlaine: Písně beze slov</strong><br>
<br>
<strong>Zapomenutý popěvek</strong> <em>(přeložil J.Seifert)</em><br>
<br>
<em>Lehounce prší na město.<br>
A.Rimbaud</em><br>
<br>
Pláče to v srdci mém<br>
a malátnost je schvacuje,<br>
jako když prší nad městem,<br>
pláč ozývá se v srdci mém.<br>
<br>
Těch kapek sladké šumění<br>
zní na dlažbě i na střechách,<br>
mé nudící se srdce sní<br>
o melodickém šumění.<br>
<br>
A pláče bez příčin<br>
to unavené srdce mé.<br>
Jak? A zradit smím?<br>
Ten žal je bez příčin.<br>
<br>
Nejvíc však trýzní srdce mé,<br>
že teskníc, neví proč.<br>
Bez lásky, záští žijeme,<br>
to nejvíc trápí srdce mé.
<br><br>

<strong>Paul Verlaine: Kdysi a nedávno</strong><br>
<br>
<strong>Básnické umění</strong> <em>(přeložil F.Hrubín)</em><br>
<br>
Především hudbu! V poezii <br>
dej přednost všemu lichému, <br>
bez tíhy, nestrojenému, <br>
rozptylné, vzdušné melodii! <br>
<br>
Vol slova nečekaná, až <br>
matoucí smyslem: jak je milý <br>
zpěv, kde se mlhy zasnoubily <br>
s tím jádrem, o němž zpívat máš. <br>
<br>
Toť krásné oko pod závojem, <br>
polední slunce s chvěním duh, <br>
podzimní nebe, chladný vzduch, <br>
v němž blýská se to hvězdným rojem. <br>
<br>
My chceme básnit odstínem, <br>
nikoli barvou. V odstínu je, <br>
co lesní rohy zasnubuje <br>
jen flétnám a snu zas jen sen. <br>
<br>
Pointa báseň zabít stačí, <br>
i krutý vtip a kluzký smích, <br>
pryč od těch zvuků kuchyňských, <br>
kdy česnek nutí blankyt k pláči! <br>
<br>
Zardousi, když ji v hrsti máš, <br>
výmluvnost, přitom také rýmu <br>
dej uzdu, mírnost neškodí mu. <br>
Kam půjde, když jej nehlídáš? <br>
<br>
Co všechno spáchal! Děcko hluché <br>
či blázen černoch pro tvou zlost <br>
našli ten haléřový skvost, <br>
co cinká z písně slaboduché? <br>
<br>
Především hudbu. Ta buď vším <br>
v tvých verších, tím, co vznáší se tu <br>
po lidské duši na odletu <br>
k nebesům, láskám šťastnějším. <br>
<br>
Tím buď verš, co se rozptýlilo <br>
tvým žitím jako ranní van, <br>
v němž voní máta, dymián. <br>
Literatuře nech, co zbylo! 
<br><br>
<li><strong>Verlaine, Paul: Záhadná luna</strong>, Československý spisovatel, Praha 1978
</TD></TR></TABLE>
</BODY></HTML>
