<HTML><HEAD><TITLE>Jean-Arthur Rimbaud</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">

<strong>Jean-Arthur Rimbaud: Samohlásky</strong><br>
<br>
A čerň, E běl, I nach, O modř, U zeleň hlásek, <br>
já jednou vypovím váš různý vznik a druh. <br>
A, černý korzet, plný rudých much, <br>
jež bzučí kolem páchnoucích a krutých pasek, <br>
<br>
zátoka stínů, E, běl stanů, čirý vzduch, <br>
šíp ker a bílých králů, chvění vrásek; <br>
I, purpur, krev a smích, jenž tryská ze rtů krásek <br>
ve hněvu, anebo kajícný bludný kruh. <br>
<br>
U, božské vibrace, U, zeleň moří s vesly, <br>
mír pastvin s dobytkem, mír vrásek, které kreslí <br>
prst alchymie pilným čelům vševědů; <br>
<br>
O, zvučná polnice, klid vesmírného vřídla, <br>
jímž poletují planety a archandělská křídla. <br>
– O, modrý paprsek jejího pohledu. <br>
<br>

<strong>Jean-Arthur Rimbaud: Spáč v úvalu</strong><br>
<br>
Toť díra zeleně, v níž tiše zpívá řeka,<br>
vlévajíc do travin svůj stříbroskvoucí cár,<br>
kam z pyšných pahorků sluneční světlo stéká,<br>
toť úval se sluncem, jež ztrácí zde svůj žár.
<br><br>
Vojáček bez čapky a s nachýlenou šíjí<br>
spí s ústy dokořán v modravé řeřiše<br>
pod mráčkem, z kterého se proudy světla lijí<br>
až na zem do trávy, kde leží na břiše.<br>
<br>
Má nohy v kosatcích, spí, usmívá se sladce,<br>
jak děcko v nemoci, když přitulí se k matce.<br>
Přírodo, zahřej ho, je velmi chladný rok!<br>
<br>
S nehybným chřípím spí za rosy, která studí,<br>
spí s rukou složenou na svojí klidné hrudi<br>
a dvěma ranami má prostřelený bok.<br>

<br>
<strong>Jean-Arthur Rimbaud: Opilý koráb</strong><br>
<br>
Když plul jsem po Řekách, jež nelítostně pádí, <br>
tu jednou musil jsem dát sbohem lodníkům: <br>
křiklaví divoši k nim vpadli v lodní zádi <br>
a nahé přibili je k pestrým kolíkům. <br>
<br>
Pak nestaral jsem se už vůbec o posádku, <br>
jež vezla obilí, sklad bavlny a chmel. <br>
Když mužstvo skončilo svou pranici a hádku, <br>
tu řeky nechaly mne plouti, kam jsem chtěl. <br>
<br>
Přes mocné přílivy a mořské vlnobití <br>
jsem spěchal, zaslepen jak dítě v peřině, <br>
jak Poloostrovy, jež zběsile se řítí, <br>
když odpoutaly se a bloudí v bařině. <br>
<br>
Hrom s bleskem házely mně svoje smolné věnce. <br>
Pět nocí tančil jsem jak zátka na míse <br>
na slaných hladinách, jež vězní utopence, <br>
nedbaje majáků, jež hloupě šklebí se. <br>
<br>
Zelený příval vod, sladší nad hořké trnky, <br>
skrznaskrz prosákl můj pochroumaný vrak <br>
a rozbil kormidlo, a smýval ze mne skvrnky <br>
po mořské nemoci, jež zkalila mi zrak. <br>
<br>
A od té chvíle jsem se koupal v širém moři, <br>
jež bylo plné hvězd, a bez cíle jsem plul, <br>
hltaje blankyty, do nichž se občas noří <br>
zasněný umrlec, jenž právě utonul, <br>
<br>
potřísniv hanebně ty bledomodré víry <br>
a rytmus světelných a třpytících se krás, <br>
prudší než alkohol, širší než naše lýry <br>
vypučí milostný a hnisající kvas. <br>
<br>
Znám nebe, třpytící se pod průtrží mračen, <br>
znám kouzlo večerů a velkých povodní, <br>
znám jitra nadšená jak hejno vodních kačen <br>
a časem viděl jsem to,o čem lidé sní. <br>
<br>
Znám slunce, mystické jak rudá maska herce, <br>
když vrhá sraženou a fialovou zář <br>
na vlny valící se jako přes koberce, <br>
znám slunce, příšerné jak maskovaná tvář. <br>
<br>
Snil jsem o zelené a zasněžené noci, <br>
o žhavých polibcích, jež víří v prostoru, <br>
o koloběhu míz, jež mají vesmír v moci, <br>
o modrém procitnutí zpěvných fosforů. <br>
<br>
Po celé měsíce jsem slýchal vlnobití, <br>
jak kravín šílenství a epilepsie, <br>
aniž jsem pomyslil, chtěje jej utišiti, <br>
na hada, zkroceného patou Marie. <br>
<br>
Víte, že narazil jsem jednou na Floridy, <br>
kde květy mísí se s očima panterů, <br>
kde duha, napjatá pod horizontem z křídy, <br>
ukrývá stáda lvic před zraky škunerů. <br>
<br>
Viděl jsem prohlubně a močály, jež kvasí, <br>
propast, kde v sítinách spí celý Leviatan, <br>
bezvětří s vichřicí a celé zeměpásy, <br>
svržené do jícnů jak do pekelných bran! <br>
<br>
Ledovce, perleť vln a hnědou barvu zemí, <br>
uvázlé koráby v hnijících zátokách, <br>
kde velcí hroznýši, sžíraní štěnicemi, <br>
padají ze stromů a šíří černý pach. <br>
<br>
A byl bych ukázal rád dětem v modrém proutí <br>
ty malé rybičky, ty zlaté kapříky. <br>
Korály žehnaly mé dlouhé bludné pouti <br>
a občas vanuly mně vlídné větříky. <br>
<br>
A moře, mučedník zlých oblastí a pásem, <br>
mně někdy vrhalo v tvář květy vodních pěn <br>
a kolébalo mne svým vzlykajícím hlasem <br>
tak, že jsem poklekal s dojatým srdcem žen, <br>
<br>
jsa poloostrovem, jenž houpá na svých březích <br>
trus ptáků, křičících, když mají v noci hlad, <br>
a utopenci, jež jsem vlekl na řetězích, <br>
sraženi vlnami ztráceli shnilý šat. <br>
<br>
Mne, zabloudilou loď, vrženou za vichřice <br>
do vzduchu bez ptactva za gigantický plot, <br>
mne nezachrání už záchranná plachetnice, <br>
můj trup je opilý přívaly slaných vod, <br>
<br>
já, koráb z mlhovin, já, fantastické zvíře, <br>
já, jenž jsem prorážel kouř nebes jako zeď, <br>
kde roste převzácná pochoutka pro malíře – <br>
sluneční lišejník, zašlý jak stará měď, <br>
<br>
já, prkno, poseté žhavými půlměsíci, <br>
rejnoky, kostrami mořských koníků, <br>
já plul jsem za nocí v červenci při měsíci <br>
pod ultramarínem šílených lodníků, <br>
<br>
já, prkno, poseté žhavými půlměsíci, <br>
jež rozléhaly se na sto mil do dálky, <br>
já náhle zatoužil jsem podívat se domů <br>
na starou Evropu a lesní rusalky. <br>
<br>
Viděl jsem opilá a hvězdná souostroví <br>
s nebem, jež třpytí se jak velký paví chvost, <br>
zdalipak v noci spí pod jejich mdlými krovy <br>
ohniví letouni, jimž patří budoucnost? <br>
<br>
Co jsem se naplakal za srdcervoucích jiter, <br>
nic neobešlo se teď pro mne bez hoře. <br>
Jsem láskou rozladěn jak struny starých citer. <br>
Oh, kéž mi praskne kýl! Kéž sletím do moře! <br>
<br>
A toužím po stružce, kde za nizoučkým houštím <br>
se šťastně prohání pár dětských košilek, <br>
jsem v duchu hošíkem a dřepě s nimi pouštím <br>
lodičku z papíru, křehkou jak motýlek. <br>
<br>
A zalit tříští vln a jejich pyšných krajek <br>
už nechci závodit s kupčíky z Bostonu, <br>
už nechci projíždět flotilou pestrých vlajek <br>
a plavat před strašným pohledem pontonů! 
<br><br>
<li><strong>Rimbaud, Arthur: Má bohéma</strong>, přel. V.Nezval, Československý spisovatel, Praha 1977
</TD></TR></TABLE>
</BODY></HTML>
