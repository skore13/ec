<HTML><HEAD><TITLE>Jean-Arthur Rimbaud: Sezona v pekle</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jean-Arthur Rimbaud: Sezona v pekle</b>
<br><br>
<strong>Blesk</strong><br>
<br>
Lidská práce! výbuch, osvěcující čas od času mou propast.<dd>
„Nic není marnost; uchop se vědy, a kupředu!" volá moderní Kazatel, totiž Kdekdo. A přece padají mrtvoly padouchů a ničemů ostatním lidem na srdce... Ach, rychle, jen trochu rychle; unikneme jim, těm budoucím věčným odplatám tam dole, za nocí?...<dd>
Nic tu nezmohu? Práci znám; a věda je příliš loudavá. Že modlitba uhání tryskem a že světlo burácí... to jasně vidím. Je to příliš prosté a je příliš horko: obejdou se beze mne. Mám svůj úděl; budu na něj hrdý po způsobu mnohých tím, že jej odsunu stranou.<dd>
Můj život je opotřebován. Nuže, přetvařujme se, zahálejme, ó slitování! A budeme žít v zábavě a v snění o obludných láskách a o fantastických vesmírech, naříkajíce si a hubujíce na světské přeludy, kejklíři, žebráci, umělci, banditi – knězi! Na nemocničním loži se mi zase vybavila vůně kadidla, tak mocná: hlídač posvátných aromát, zpovědník, mučedník...<dd>
Poznávám v tom svou špinavou dětskou výchovu. Ale což!... Prožít svých dvacet let, prožívají-li ti ostatní svých dvacet let...<dd>
Ne, ne! teď se bouřím proti smrti! Práce se jeví mé hrdosti příliš lehká: můj útěk ze světa by byl příliš krátkou trýzní. V posledním okamžiku bych útočil napravo, nalevo...<dd>
Potom, – ach! má ubohá, drahá duše, byla by pro nás ztracena věčnost!<br>
<br>
<br>
<strong>Jean-Arthur Rimbaud: Iluminace<br>
<br>
Úsloví</strong><br>
<br>
Až se svět zmenší v jediný černý les pro naše čtyři žasnoucí oči
-	v písčitý břeh pro dvě věrné děti – v hudební dům pro naši
jasnou příchylnost – pak vás najdu.<dd>
Ať je na tomto světě jediný, krásný, klidný stařec, obklopený „neslýchaným přepychem" – a jsem u vašich nohou.<dd>
Uskutečním-li všecky vaše vzpomínky – budu-li tou, která vás dovede spoutat – zardousím vás.<br>
<br>
Jsme nadmíru silni – kdopak to couvá? příliš veselí – kdo klesá směšností? Jsme-li tak zlí – co by si s námi počali?<dd>
Strojte se, tančete, smějte se. – Nikdy nebudu s to, abych vyhodil Lásku oknem.<br>
<br>
-	Má společnice, žebrácko, obludné dítě! jak je ti to všecko
jedno, i ty nešťastnice, i ty nádenice, i mé nesnáze. Připoj se
k nám se svým nemožným hlasem, se svým hlasem! jediným lichotníkem tohoto podlého zoufalství.<dd>
Zamračené červencové jitro. Popelavá chuť letí vzduchem; – vůně dříví, potícího se v krbu – močené konopí – zmatek procházek – sychravá mlha průplavů v polích – proč ne už hračky a kadidlo?<br>
<br>
Napjal jsem lana od zvonice ke zvonici; věnce od okna k oknu; zlaté řetězy od hvězdy k hvězdě a tančím.<br>
<br>
Horní rybník ustavičně dýmá. Která čarodějnice se vztyčí na bílém západě? Jaká fialová rašení slétnou?<br>
 <br>
Zatímco se spodiny veřejnosti rozplývají v oslavách bratrství, zvoní ohnivě růžový zvon v oblacích.<br>
<br>
Oživuje příjemnou chuť čínské tuše, černý prach prší hebce na mé bdění. – Stahuji plameny lustru, padám na lože a obrácen do temnot, vidím vás, mé dívky! mé královny!
<br><br>
<li><strong>Rimbaud, Arthur: Má bohéma</strong>, přel. V.Nezval, Československý spisovatel, Praha 1977
</TD></TR></TABLE>
</BODY></HTML>
