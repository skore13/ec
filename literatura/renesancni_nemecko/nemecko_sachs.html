<HTML><HEAD><TITLE>Sachs Hans: Kocourkovští sedláci </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Hans Sachs: Kocourkovští sedláci </b>
<br><br>
Je známá ves (nač více slov)<br>
a jmenuje se Kocourkov.<br>
Tam žilo mnoho sedláků,<br>
mdlých, líných, tupých hlupáků<br>
a hrubozrnných na pohled –<br>
však už je tomu řada let.<br>
<br>
Kdys jeden z nich šel lesem sám<br>
a napjatý luk našel tam,<br>
jejž myslivec tu nechal as.<br>
Ten sedlák spatřil luk a zas,<br>
neb nepochopil, nač ta věc<br>
a myslil, že to kříž je přec,<br>
a cenný – ten si proto schová.<br>
I zdvihl ho muž z Kocourkova,<br>
tisk k sobě, líbal kolikrát.<br>
Však když si ho chtěl na hrud dát,<br>
vtom spustil ten luk nečekaně<br>
a nos mu uťal při té ráně.<br>
Hned odhodil tu starou kuši:<br>
,,Už nezvednu tě, na mou duši,<br>
lež třeba dlouhá léta tu!“<br>
<br>
A jindy houf těch pantátů<br>
se zase rozběh v stinný chlum –<br>
šli pro žaludy prasatům.<br>
I vylezli si na dubiska<br>
a sráželi vše z dálky, z blízka,<br>
jak dosáhli kam tyčemi.<br>
Vtom náhle mezi větvemi<br>
však jedna praskla znenadání<br>
a sedlák spad, jenž stál tam na ní.<br>
Však slítlo dolů do trávy<br>
jen pouhé tělo bez hlavy –<br>
ta ve větvích se zachytila,<br>
jak od krku se ulomila.<br>
<br>
Když ostatní se domů brali,<br>
jej pod stromem tam uhlídali,<br>
však bez hlavy ho našli již.<br>
Hned poznali, když přišli blíž,<br>
že Hňup to je – i rozjímají:<br>
,,A kde má hlavu, kdepak má ji?<br>
A kdoví, zda ji ještě měl,<br>
když s námi ráno ze vsi šel?“<br>
„Já šel jsem s ním,“ děl Matěj Bloud,<br>
„však nemohu si vzpomenout,<br>
zda na krku měl ještě hlavu.<br>
Však jeho paní dá nám zprávu,<br>
té zeptejme se, ta to ví!“<br>
<br>
Když ptali se jí, bláhoví,<br>
ta hloupá takto odvětila:<br>
,,Já v sobotu mu hlavu myla,<br>
to ještě měl ji ten den celý.<br>
Zda měl ji pak i přes neděli,<br>
to nevím už, ač přes tu chvíli<br>
jsme spolu ještě hovořili.“<br>
<br>
Tak hloupí byli muži, ženy.<br>
I oděv měli podařený!<br>
Pár loket sukna každý vzal si,<br>
v něm díru vprostřed udělal si<br>
a provlek hlavu. Když byl v něm,<br>
ten háv pak utáh řemenem.<br>
<br>
Když jeden obzvlášť zpozdilý<br>
kdys do města vez obilí,<br>
zhled krejčího šít spoustu šatů.<br>
Div velký byl to pro pantátu,<br>
jenž bedlivě si všímal všeho.<br>
Pak jednou raka velikého<br>
chyt v potoce ten moudrý pán<br>
a prohlížel ho se všech stran.<br>
Hned podle ,,nůžek“ zdálo se mu,<br>
že patří k cechu krejčovskému.<br>
Ten každý hrot, toť jehlička<br>
a pod ocasem vajíčka<br>
jsou na klubíčku nitě k tomu.<br>
<br>
Pln radosti se vracel domů<br>
a sousedům děl ve vší slávě,<br>
že krejčího jim chytil právě,<br>
jenž všem by mohl šaty šít.<br>
Snes k rychtáři ten hloupý lid<br>
stoh různých látek ve chvíli<br>
a navrch raka vložili.<br>
Rak po sukně lez tam i zpět<br>
a přitom často pod stůl slet.<br>
Děl Bloud: “Ten krejčí snad se stydí,<br>
když dívá se naň tolik lidí,<br>
a proto asi nešije,<br>
ač krejčoviny znalý je.<br>
Hle, brousí nůžky, tu to máme!<br>
Dnes v noci mu sem světlo dáme,<br>
pak odejdem a necháme ho,<br>
ať šije si tu podle svého.“<br>
<br>
I poslechli té rady hned<br>
a začali se rozcházet.<br>
Pak světlo se tam rozbliká.<br>
Rak v noci zvrh je, nešika!<br>
Stoh látek podleh plamenům<br>
a od nich shořel celý dům.<br>
Rak do díry vlez nakonec,<br>
ti hlupci ho však našli přec<br>
a za veliký zločin ten<br>
byl radou obce odsouzen,<br>
pak do studně jej hodili.<br>
Že veliký strach prožili,<br>
tu studni hlínou zaházeli,<br>
by neuplách jim, lotr smělý.<br>
I vynesli soud osudný:<br>
,,Rak nesmí již ven ze studny!<br>
Kdo ženit se chce posléze,<br>
vůz hlíny ať naň naveze!“<br>
Již vyrost na něm kopec celý,<br>
jak velice naň zanevřeli.<br>
I dnes je ztlučen jako pes,<br>
kdo prochází snad onu ves<br>
a ,,Kupte raky!“ huláká.<br>
Tak hněvají se na raka.<br>
A proto dodnes od všech lidí<br>
ti v Kocourkově posměch klidí,<br>
a je-li kde i v době naší,<br>
kdo příliš nejed chytrou kaši,<br>
kdo hloupě se jak ťulpas chová,<br>
nu, ten je jistě z Kocourkova –<br>
a těch je všude jako dýmu,<br>
jak říká Hans Sachs ve svém šprýmu.
<br><br>
<li><b>Sachs, Hans: Masopustní hry a šprýmy</b>, SNKLHU, Praha 1957
</TD></TR></TABLE>
</BODY></HTML>
