<HTML><HEAD><TITLE>A.A.Milne: Medvídek Pú</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>A. A. Milne: Medvídek Pú</b>
<br><br>
<strong>Kapitola 4, ve které Ijáček ztratí ocas a Pú ho zas najde</strong><br>
Starý šedivý oslík Ijáček stál docela sám v lesním zákoutí plném bodláčí, přední nohy široce rozkročeny, hlavu skloněnou na stranu, a dumal. Chvíli si smutně myslil: „Proč?" a pak zase „Nač?" a jindy zase „K čemu?" a chvílemi sám dobře nevěděl, o čem vlastně přemýšlí. A tak když se přibatolil Medvídek Pú, byl Ijáček velmi rád, že může na chvilku přestat myslit, a zachmuřeně mu řekl: „Dobrý den."<dd>
„Jak se máš?" řekl Medvídek Pú.<dd>
Ijáček zavrtěl hlavou.<dd>
„Vůbec se nemám," řekl. „A neměl jsem se už dlouho."<dd>
„No, no, no," řekl Pú, „to je mi líto. Ukaž se."<dd>
Ijáček se tedy postavil a smutně hleděl k zemi, a Medvídek Pú si ho obešel kolem dokola.<dd>
„Copak se stalo s tvým ocasem?" řekl s údivem.<dd>
„Co se s ním stalo?" řekl Ijáček.<dd>
„Vždyť ho nemáš."<dd>
„Opravdu?"<dd>
„No přece buď ocas máš, nebo	<dd>
nemáš, a ty ho nemáš. V tom se	<dd>
snad nemůžu zmýlit."	     <dd>
„A tak co mám?"			<dd>
„Nic."<dd>
„Podívám se," řekl Ijáček a pomalu se otočil tam, co měl předtím ocas, a když ho nemohl dostihnout, točil se na druhou stranu,   až   zase   stál  tak  jako předtím,   a   pak   sklonil hlavu a   díval  se mezi  přední  nohy a nakonec řekl s dlouhým povzdechem: „Myslím, že máš pravdu."<dd>
„To si myslím, že mám pravdu," řekl Pú.<dd>
„Tím se vysvětluje mnoho," řekl Ijáček zachmuřeně. „Tím se vysvětluje všechno. Není divu."<dd>
„Někde jsi ho asi nechal," řekl Medvídek Pú.<dd>
„Někdo mi ho asi vzal," řekl Ijáček. „To je jim podobné," dodal po dlouhé pomlčce.<dd>
Pú měl pocit, že by mu měl něco říci, aby ho potěšil, ale nevěděl co. Rozhodl se, že tedy raději něco vykoná, aby ho potěšil.<dd>
„Ijáčku," řekl slavnostně, „já, Medvídek Pú, ti tvůj ocas najdu."<dd>
„Děkuju ti, Pú," odpověděl Ijáček. „Jsi opravdový přítel," řekl. „A ne jako někdo."<dd>
Tak se Medvídek Pú pustil do hledání Ijáčkova ocasu.<dd>
Bylo krásné jarní jitro, když se vydal na cestu. Nadýchané obláčky se vesele proháněly po modré obloze, chvílemi některý vběhl před sluníčko, jako by je chtěl uhasit, a hned zas sklouzl dál, aby udělal místo druhému. A slunce statečně svítilo skrze ně a mezi nimi; a smrček, který měl jehličí po celý rok, vypadal teď staře a ošuměle vedle svěže zeleného krajkoví, kterým se vyšňořily buky. Medvěd si vykračoval mlázím a houštím, po pasekách zarostlých bodláčím a vřesem, přes kamenitá koryta potůčků, po strmých pískovcových březích zase do vřesu; a konečně, všecek uondán a hladový, přišel do Stokorcového lesa. Ve Stokorcovém lese bydlila Sova.<dd>
„A jestli vůbec někdo něčemu rozumí," řekl si Medvěd, „tak je to Sova, nebo se nejmenuju Medvídek Pú. A to zase jo," dodal.<dd>
„Tak tu to máme."<dd>
Sova bydlila na Kaštanu, v rozkošném starobylém sídle, nadmíru vznešeném, jak se alespoň Medvídkovi zdálo, neboť tam bylo klepátko i šňůra od zvonku. Pod klepátkem byla tabulka:<br>
<br>
<strong>PROSIM<br>
ZVONIT<br>
DYŠ <br>
ČEKÁTE <br>
OTPOV-<br>
VĚŤ.<br></strong>
<br>
Pod šňůrou od zvonku byl nápis:<br>
<br>
<strong>PROSIM KELEPEJTE DYŠ <br>
NEČEKATE OTPOVEŤ.<br></strong>
<br>
Tyto tabulky psal Kryštůfek Robin, neboť on jediný uměl v Lese psát. Sova, která byla jinak moc učená a uměla číst a psát své vlastní jméno SAOV, nevěděla kudy kam při složitých slovech jako SPALNIČKY a KARBANÁTEK.<dd>
Medvídek Pú si velmi důkladně přečetl oba nápisy, nejdříve odleva doprava a pak pro jistotu, aby nic nezapomněl, odprava doleva. A pak pro všecko zaklepal a zatahal za klepátko a zatahal a zaklepal na šňůru od zvonku a zavolal hodně nahlas:<dd>
„Sovo! Čekám na odpověď. To jsem já, Medvěd."<dd>
Dveře se otevřely a vyhlédla Sova:<dd>
„Dobrý den, Pú," řekla. „Co se děje?"<dd>
„Něco strašně smutného," řekl Pú, „můj přítel Ijáček ztratil ocas. Je z toho celý nanicovatý. Mohla bys mi tedy laskavě říci, jak bych mu ho našel?"<dd>
„V takových případech je obvyklá normální procedura -"<dd>
„Co to je, hrom do ní prosa fůra?" řekl Pú. „Víš, já jsem přihlouplý Medvěd, a dlouhá slova jsou na mne moc."<dd>
„Myslím to, co se má udělat."<dd>
„Tak je to v pořádku," řekl Pú mírně.<dd>
„Musí se tedy udělat toto: nejdříve vypiš odměnu. Pak -"<dd>
„Okamžik," řekl Pú a zdvihl pracku. „Cože s tím mám udělat? Zrovna jsi kýchla, ,hepší', když jsi to říkala."<dd>
„Vůbec jsem nekýchla."<dd>
„Ale ano, Sovo."<dd>
„Promiň, Pú, ale nekýchla. Musela bych o tom přece vědět."<dd>
„Muselo se ozvat kýchnutí, když jsem to slyšel."<dd>
„Řekla jsem přece: Nejdřív vypiš odměnu."<dd>
„Už zase jsi to udělala," řekl Pú smutně.<dd>
„Odměnu!" řekla Sova hodně nahlas. „Napíšeme vyhlášku, že dáme větší částku tomu, kdo najde Ijáčkův ocas."<dd>
„Aha," řekl Pú a přikyvoval hlavou. „Když už mluvíš o větší částce," pokračoval zasněně, „jsem zvyklý na něco menšího -zrovna asi v tuhle dobu dopoledne," a hleděl toužebně ke skříňce v koutě Sovina pokojíčku. „Třeba jen doušek mléka nebo něčeho a kapičku medu -"<dd>
„Tak tedy napíšeme tu vyhlášku a vyvěsíme ji po celém Lese."<dd>
„Kapičku  medu,"  mručel  si Medvěd, „anebo – nebo taky nic,   přijde   totiž   na   to,   jak kdy -" A zhluboka si povzdechl a usilovně dával pozor, co se říká.<dd>
Ale  Sova mluvila pořád dál a dál, užívala delších a delších slov,  až se vrátila tam,  odkud	začala, a vykládala, že vyhlášku může  napsat  jedině  Kryštůfek   Robin.<dd>
„To on psal tabulky na mých dveřích. Viděl jsi je, Pú?"<dd>
Pú už hezkou chvíli říkal střídavě jenom „ano" a „ne" se zavřenýma očima, a protože naposledy řekl: „Ano, ano", řekl nyní: „Ne, vůbec ne", ačkoliv ve skutečnosti ani nevěděl, o čem to Sova vlastně mluví.<dd>
„Neviděl jsi je?" řekla Sova udiveně. „Tak pojď a podívej se na ně teď."<dd>
Šli tedy ven. A Pú pohlédl na klepátko a na nápis pod ním a pak na šňůru od zvonku a na tabulku pod ní, a čím déle se díval na šňůru, tím více mu připomínala něco, co už kdysi kdesi viděl.<dd>
„Pěkná šňůra, že?" řekla Sova.<dd>
Pú přisvědčil.<dd>
„Něco mi připomíná," řekl, „ale nemůžu si vzpomenout co. Kde jsi ji našla?"<dd>
„Náhodou jsem ji našla v Lese. Visela na jednom keři a já jsem nejdříve myslela, že tam někdo bydlí, tak jsem za ni zatáhla, ale nic se nestalo, zatáhla jsem tedy silněji, a zůstala mi v ruce, a protože o ni nikdo nestál, vzala jsem ji domů, a tak -"<dd>
„Sovo," řekl Pú vážně. „Zmýlila ses. Někdo o ni stál."<dd>
„A kdo?"<dd>
„Ijáček. Můj drahý přítel Ijáček. Měl ji – měl ji rád." „Rád?"<dd>
„Byl s ni úzce spjat," řekl Medvídek Pú smutně. <dd>
S těmi slovy ji sňal a odnesl ji zpátky Ijáčkovi. A když ji zas Kryštůfek Robin přibil na staré místo, pobíhal Ijáček po Lese a tak vesele švihal ocasem, že z toho byl Medvídek všecek rozněžněn a musil se jít domů posilnit nějakým menším soustem. Když si po půlhodině utřel ústa, zazpíval pyšně: <dd>
Kdo našel ocas? <dd>
„Já," řekl Medvěd, <dd>
„zrovna v devět. <dd>
(Jenže ve skutečnosti bylo <dd>
tři čtvrtě na jedenáct.) <dd>
Já našel ocas."<br>
<br>
<li><strong>Milne, A.A.: Medvídek Pú</strong>, přel. H.Skoumalová, ALbatros, Praha 1972
</TD></TR></TABLE>
</BODY></HTML>
