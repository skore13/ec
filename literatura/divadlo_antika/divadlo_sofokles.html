<HTML><HEAD><TITLE> Sofokles: Král Oidipus </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Sofokles: Král Oidipús</b> 
<br><br>
OIDIPÚS<br>
Jak mluvíš všechno v temných hádankách!<br>
TEIRESIÁS<br>
Což nejsi nejlepším jich luštitelem?<br>
OIDIPÚS<br>
Jen mi haň to, v čem je má velikost!<br>
TEIRESIÁS<br>
A právě ono štěstí byl tvůj hrob.<br>
OIDIPÚS<br>
Co na tom! Jen když vlast jsem zachránil.<br>
TEIRESIÁS<br>
(se obrací k odchodu)<br>
Pak ovšem půjdu. Hochu, odveď mne!<br>
OIDIPÚS<br>
Je čas; tvá přítomnost jen vadí, mate;<br>
až zmizíš, více trápit nebudeš.<br>
TEIRESIÁS<br>
Chci jít; však řeknu dřív, proč přišel jsem.<br>
Tvé tváře nedbám: ty mne nezničíš.<br>
Nuž poslyš: Onen člověk, kterého<br>
tak dlouho hledáš, Láiovu smrt<br>
zde hlásaje a hroze, ten je zde!<br>
Host cizí, zdá se, čas však ukáže,<br>
že thébský rodák jest, a štěstí to<br>
ho nepotěší. Z vidomého slepcem<br>
se stane, z bohatého žebrákem,<br>
v zem cizí o holi se bude brát.<br>
A ukáže se, že je spolu otcem<br>
i bratrem dětí svých, že matky své<br>
jest manželem i synem, otcovým<br>
že vrahem jest i v loži nástupcem –<br>
(Oidipús odchází)<br>
Jdi, dumej o tom! Chytíš-li mne ve lži,<br>
pak říkej si, že věštit neumím!<br>
(vzdálí se)<br>
SBOR<br>
Kdo to byl ? Koho to označil as<br>
hlas boží ze skály delfské,<br>
že krvavou rukou spáchal čin<br>
tak bohaprázdně pustý?<br>
Nechť k útěku zrychlí krok<br>
a hbitěji pádí než kůň,<br>
jenž závodí s vichrem!<br>
Jsa ozbrojen blesky a ohněm jak bouř<br>
syn Diův Apollem řítí se naň,<br>
a Kéry, mstitelky děsné,<br>
nechybné, letí za ním,<br>
Bylť právě z Parnasu sněžného<br>
nám zazářil rozkaz boží,<br>
jenž káže všem, by slíditi<br>
se jali po neznámém.<br>
Snad v skalách, v jeskyních dlí<br>
a divými lesy se štve<br>
– býk zaběhlý v horách –<br>
a v samotě vleká se s bídou svou<br>
chce uniknout výrokům ze svatých Delf;<br>
však stále jej obletují<br>
perutí nechabnoucí.<br>
Hrozně mne děsí, hrozně mne děsí<br>
moudrý ten věštec výroky svými;<br>
nelze mi věřit, nelze mi upřít,<br>
v rozpacích nevím, cože mám dělat!<br>
A tonu v pochybách, nevida<br>
ni dopředu ani vzad<br>
a nechápu zhola nic.<br>
Nikdy posud jsem neslyšel<br>
ni dřív ni za doby nynější,<br>
že s Labdakovci Polybův syn<br>
měl spor: nuž odkud mám vzít<br>
teď záruku bezpečnou,<br>
bych pro Láiovu smrt,<br>
tak temnou, věhlasné ctí<br>
se dotýkat směl,<br>
jíž slyne Oidipús král ?<br>
Zajisté Zeus a Apollón znají<br>
v moudrosti boží konání lidská;<br>
že bych však věštce, smrtelného tvora,<br>
nemohl nikdy věhlasem předčit,<br>
toť jistě úsudek nesprávný –<br>
ač může důvtipem svým<br>
kdys důvtip překonat čís.<br>
Já však, dokavad neuzřím,<br>
že věštba určitě splněna,<br>
já k háncům jeho se nepřidám!<br>
Vždyť viděl jsem přece sám,<br>
jak stanula před ním Sfinx,<br>
a na vlastní oči jsem zřel,<br>
jak obstál ve zkoušce moudrosti<br>
a potěšil vlast.<br>
Muž bez hany: tím je mi vždy!
<br><br>
<li><b>Řecká dramata</b>, Mladá fronta, přel. V.Šrámek, F.Stiebitz, Praha 1976
</TD></TR></TABLE>
</BODY></HTML>
