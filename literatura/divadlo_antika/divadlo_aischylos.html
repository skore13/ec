<HTML><HEAD><TITLE> Aischylos: Oresteia </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Aischylos: Oresteia</b> 
<br><br>
SOUDCI<br>
(usedají s obou stran oltáře na bílých kamenných křeslech)<br>
ATHÉNA<br>
Teď, hlasateli, konej úřad svůj!<br>
Lid ať se netísní! A lidský dech<br>
nechť oživí již tyrrhénský ten roh,<br>
ať břeskným hlasem k nebi pronikne<br>
a lidu mému dá již znamení!<br>
Soud shromážděn je; proto ticho teď!<br>
Je třeba, aby město poznalo<br>
řád, jejž tu dávám, a pak soudců sbor<br>
by spravedlivě při tu rozhodl.<br>
(Znamení trub. Po Orestově boku stanul Apollón.)<br>
PRVNÍ ERINYE<br>
Svých věcí hled si, Apollóne vládce!<br>
Či řekni přímo: co tu vlastně chceš?<br>
APOLLÓN<br>
Já přišel jako svědek; vždyť ten hoch<br>
přec prosil mne a chráněncem mé svatyně se stal.<br>
Já sám ho z vraždy očistil. Než přišel jsem<br>
i jako obžalovaný. Já vinen jsem<br>
tou vraždou jeho matky. – Athéno,<br>
ty zahaj soud a při tu ukonči,<br>
jak sama rozhodneš!<br>
ATHÉNA<br>
(Erinyím)<br>
Vy máte slovo!<br>
Tak již zahajuji při.<br>
Když z počátku hned žalující strana<br>
věc řádně vysvětlí, je pře již jasná všem.<br>
PRVNÍ ERINYE<br>
Je nás tu víc, však promluvím jen já,<br>
A ty mi odpovídej slovo za slovem!<br>
Ty zabils matku.<br>
ORESTES<br>
Zabil. Nezapírám.<br>
PRVNÍ<br>
A třeba říci, jaks ji zavraždil.<br>
ORESTES<br>
I to ti povím: do hrdla jsem zarazil jí meč.<br>
PRVNÍ<br>
Kdo navedl tě, kdo ti poradil ?<br>
ORESTES<br>
(ukazuje na Apollóna)<br>
On sám; svou věštbou. Sám se hlásí k tornu.<br>
PRVNÍ<br>
Jak? Věštec ten tě k vraždě matky nutil?<br>
ORESTES<br>
A nelituji toho, co se stalo.<br>
PRVNÍ<br>
Však jinak promluvíš, až budeš odsouzen!<br>
ORESTES<br>
Můj otec, věřím, pomůže mi z hrobu.<br>
PRVNÍ<br>
Jen věř si v mrtvé, vrahu vlastní matky!<br>
ORESTES<br>
Vždyť byla vinna dvojím hříchem svým!<br>
PRVNÍ<br>
Proč říkáš: dvojím? Pouč soudce své!<br>
ORESTES<br>
Že chotě zabila, mně vraždíc otce tak.<br>
PRVNÍ<br>
Ty jsi však živ. A ona smrtí svou<br>
již smyla vinu.<br>
ORESTES<br>
Proč jsi tedy ji<br>
dřív neštvala, když byla mezi námi ?<br>
PRVNÍ<br>
Muž, který ubit byl, s ní nebyl téže krve!<br>
ORESTES<br>
A já jsem téže krve s matkou svou ?<br>
PRVNÍ<br>
Což, netvore, tě nenosila pod srdcem ?<br>
Proč zapíráš krev rodné matky své ?<br>
ORESTES<br>
Mluv, Apollóne! Vydej svědectví<br>
a pověz jim, zda zabil jsem ji právem!<br>
Že čin jsem spáchal, nikdy nezapřu.<br>
Toť prostá skutečnost. Však rozhodni,<br>
zda právem prolil jsem iiž její krev,<br>
či těžkou vinou; ať jim odpovím!<br>
APOLLÓN<br>
Vám, soudu Athéninu, povím vše;<br>
jsem přec bůh pravdy a lhát nebudu:<br>
on právem zavraždil.<br>
A na svém stolci neprohlásil jsem<br>
ať muži, ženě, městu, národu,<br>
ni jediného slova, které by<br>
mně nebyl otec bohů olympských<br>
sám přikázal. Jen uvažte, co pro váš rozsudek<br>
to znamená. A radím: Dbejte vůle otcovy.<br>
Zeus mocnější je vaší přísahy.

<br><br>
<li><b>Řecká dramata</b>, Mladá fronta, přel. V.Šrámek, F.Stiebitz, Praha 1976
</TD></TR></TABLE>
</BODY></HTML>
