<HTML><HEAD><TITLE> Euripides: Médeia </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Euripides: Médeia (úvodní verše)</b> 
<br><br>
CHŮVA<br>
(stoji před Médeiiným domem)<br>
Kéž neprolétla, plujíc v dálnou Kolchidu,<br>
loď Argó nikdy jícnem temných Symplégad,<br>
kéž neskácel se nikdy v lesích pelijských<br>
smrk pod sekerou, aniž vesly ozbrojil<br>
kdy ruce hrdin, kteří rouna zlatého<br>
šli dobýt Peliovi! Pak by Médeia,<br>
má paní, nepřiplula do zdí Iolku,<br>
jsouc vzňata divou láskou k Iásónovi,<br>
a nemusela svésti Peliových dcer,<br>
by usmrtily otce, ani v Korintě<br>
teď bydlit s chotěm, s dětmi. Pravda, má ji rád<br>
lid této země, do které se utekla,<br>
a ona s lásónem věrně nesla vše<br>
– a to je přece jistě blaho největší,<br>
když jedna mysl pojí ženu s manželem –;<br>
však teď je konec lásky, vše je samý boj í<br>
Své děti i mou paní zradil Iásón<br>
a pojav za manželku dceru Kreonta,<br>
jenž vládne zemi, na loži spí královském;<br>
a zneuctěná Médeia, ta ubohá,<br>
se dovolává přísah, volá pravici,<br>
jež slíbila jí věrnost, bohy za svědky<br>
si bere vděku, jímž jí splácí Iásón.<br>
A bolu odevzdána leží o hladu<br>
a rozplývá se v slzách po celý ten čas,<br>
co manželovo provinění poznala;<br>
a nehne okem, nepozvedá od země<br>
své tváře: jako skála, jako příboj vln<br>
je hluchá k domlouvání věrných přátel svých!<br>
Jen někdy pootočí šíji bělostnou<br>
a nad svým otcem úpí sama u sebe<br>
i nad domovem, vlastí, které zradila,<br>
když prchla s mužem, jenž jí nyní pohrdá.<br>
Tak z vlastní bídy, chudák, trpce poznala,<br>
co je to býti psancem vlasti zbaveným.<br>
Ne radost, odpor cítí, zří-li děti své,<br>
a já se bojím, že snad něco zamýšlí.<br>
Jeť věru hrozná: kdo se s ní dá do boje,<br>
ten nedobude snadno palmy vítězné! –
<br><br>
<li><b>Řecká dramata</b>, Mladá fronta, přel. V.Šrámek, F.Stiebitz, Praha 1976
</TD></TR></TABLE>
</BODY></HTML>
