<HTML><HEAD><TITLE>Fráňa Šrámek: Modrý a rudý</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Fráňa Šrámek: Modrý a rudý</strong><br>
<br>
<strong>Svatba</strong><br>
<br>
Už se na nás nehněvejte,<br>
že jste při tom nebyli,<br>
když jsme se my s mojí milou<br>
ženili.<br>
<br>
Nikoho jsme nepozvali,<br>
nikomu nic neřekli,<br>
šli jsme rovnou cestou v peklo<br>
místo v předpeklí.<br>
<br>
Nikoho jsme nepozvali,<br>
žádný host k nám nepřijel,<br>
jenom červen, ten byl s námi<br>
a nám připíjel.<br>
<br>
Tulák se tak lehko žení,<br>
tulák nemá čas si hrát,<br>
tulák, ten se proto žení,<br>
že má rád.<br>
<br>
Když si tulák ženu vede,<br>
by v ní objal celý svět,<br>
to smí jenom slunce vidět,<br>
pták a květ.<br>
<br>
Tak jen už se nehněvejte,<br>
že jste při tom nebyli,<br>
když jsme se my s mojí milou<br>
ženili.<br>
<br>

<strong>Píšou mi psaní</strong><br>
   <br>
Píšou mi psaní <br>
vojanští páni, <br>
a tam stojí psáno <br>
dvanáctého ráno <br>
že já musím rukovat, <br>
oh, rukovat. <br>
<br>
Voják je voják, <br>
musí bojovat – <br>
vloží k líci pušku, <br>
vezme si na mušku <br>
třeba vlastní srdce své, <br>
oh, srdce své. <br>
<br>
Zdrávi vzkázali, <br>
zdrávi napsali, <br>
já jsem rezervista, <br>
básník, anarchista, <br>
zpívám si a proklínám, <br>
oh, proklínám. <br>
<br>
Pomašíruju, <br>
zpívat si budu: <br>
modrý rezervista, <br>
rudý anarchista, <br>
v modré dálce rudý květ, <br>
oh, rudý květ….! <br>
<br>

<strong>Raport</strong><br>
<br>
Na levém křídle a poslední <br>
já budu stát, <br>
a tušit nebude, oč prosit chci, <br>
žádný kamarád – <br>
a paty k sobě, špičky od sebe, <br>
pro tebe, sne můj divný, pro tebe <br>
já budu meldovat. <br>
<br>
Hlásím, pane hejtmane, <br>
že se mi zdál sen, <br>
vojna byla a já ležel <br>
v poli zastřelen; <br>
a zrovna u mne váš kůň taky pad, <br>
nám přáno bylo spolu umírat, <br>
to z boží vůle jen. <br>
<br>
To k ránu bylo as, neb měsíc zrud, <br>
a váš kůň hlavu zdvih, <br>
a zvláštní věc měl jako já <br>
prostřelený břich, <br>
a v jeho očích takový styd žal, <br>
kdos divil se v nich, kdos se ptal <br>
a ruce lomil v nich. <br>
<br>
Že louky voní kol a jetely <br>
a kvete řeřicha – <br>
a on… kůň… což byl vinen čím? <br>
má díru do břicha, <br>
že na něm seděl kdos, už nesedí <br>
a oči vědět chtí, však nevědí <br>
a v hrdle vysychá… <br>
<br>
Oh, v hrdle vysychá… A chtěl by ržát… <br>
že neví, neví proč?: <br>
sluníčko zlaté, což neměl on tě rád – <br>
ty už ho nechceš… proč? <br>
proč necinkne už nikdy podkova, <br>
proč nebe v krvi, nohy z olova – <br>
hó, toč se, světe, toč… <br>
<br>
Hlásím, pane hejtmane, <br>
že byl to strašný sen, <br>
ty oči zvířete, ty křičely <br>
a z důlků lezly ven, <br>
křičely na mne, jestli já to vím, <br>
proč ležíme tu s břichem děravým – <br>
co měl jsem říci jen…? <br>
<br>
Hlásím, pane hejtmane, <br>
a já to musím říc: <br>
tož, člověk rád jde, člověk musí jít, <br>
když pán chce, smrti vstříc – <br>
však koní šetřte, prosím tisíckrát, <br>
to dobytče se strašně umí ptát, <br>
proč nesmí žíti víc… <br>
<br>
<li><strong>Šrámek, Fráňa: Básně</strong>, Československý spisovatel, Praha 1954
</TD></TR></TABLE>
</BODY></HTML>
