<HTML><HEAD><TITLE>Fráňa Šrámek: Splav</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Fráňa Šrámek: Splav</strong><br>
<br>
<strong>Splav</strong><br>
<br>
Trápím se, trápím, myslím si, <br>
kde bych tě nejraděj potkal. <br>
<br>
Ulice střídám, parky a nábřeží, <br>
bojím se krásných lží. <br>
Bojím se lesa. V poledním lese <br>
kdo miluje, srdce své neunese. <br>
Na můj práh kdyby jsi vstoupila, <br>
snad bys mne tím zabila. <br>
Chtěl bych tě potkati v lukách. <br>
<br>
V lukách je vlání <br>
na všechny strany, pokorné odevzdávání. <br>
V lukách je nejprostší života stůl, <br>
rozlomíš chleba, podáš ženě půl, <br>
chléb voní zemí, bezpečný úsměv svítí, <br>
až k pláči je prostý věneček z lučního kvítí, <br>
a oblaka jdou, přeběhlo světlo, přeběhl stín, <br>
muž má touhu rozsévače, <br>
žena má úrodný klín... <br>
<br>
Chtěl bych tě potkati v lukách. Šel bych ti vstříc. <br>
A až bys mi odešla, ach, zvečera již, <br>
bys na mne nemyslila víc, <br>
jen na prosebný a děkovný můj hlas, <br>
jako bych jen splavem byl, <br>
který v lukách krásně zpívat slyšelas... 
<br><br>

<strong>Kdybych byl pastevcem koní</strong><br>
<br>
Kdybych byl pastevcem koní, večerním časem<br>
stal by se jednou snad divoucí div:<br>
až, hvízdnuv, koně bych svolal z ovlhlých niv,<br>
koníček cizí, bílý a krásný, divoucí div,<br>
stál by tu náhle a lidským mne oslovil hlasem.<br>
<br>
Krásně by mluvil, jak v hrdle by studánku měl,<br>
i jménem snad nazval mne: Františku, pastevče koní,<br>
vzkazují bratří tví, jako ty pastevci koní,<br>
u ohňů nočních že přepad je veliký žel,<br>
už ani nepějí, hlavy jen kloní,<br>
líto jim sebe, líto je koní,<br>
budeš-li zpívati, za ně bys za všechny pěl.<br>
<br>
Já nejsem pastevcem. Noční však chvílí<br>
na mne též padá veliký žel,<br>
už ani nezpívám, hlava se chýlí,<br>
smutňoučkým ržáním jak vzduch by kol zněl,<br>
koníčku bílý...<br>
<br>

<strong>Romance</strong><br>
<br>
Nezvoňte u nás, náš zvonek má rýmu,<br>
já jsem sic zdráv, nejsem však doma,<br>
jednoho večera, není to dávno,<br>
v hlubokém lese jsem na chatrč bušil,<br>
na nebi bouře svítila zuby,<br>
z ohnivých nozder les dole frkal,<br>
zevnitř se tázali, kdo že to buší<br>
a zda jsem snad ztratil za bouře cestu,<br>
a já jsem řekl, že jsem ji našel.<br>
<br>
Smáli se uvnitř: To už jen tedy<br>
bys po ní kráčel teď a za nosem rovně.<br>
Smáli se uvnitř, dva smíchy se objaly,<br>
slyšel jsem smáti se muže a ženu,<br>
když bouře bubnuje, žena je na lůžku horká,<br>
z ohnivých nozder les na mne frkal,<br>
a tu jsem se srdcem na dveře tiskl,<br>
bylo to, jako bych na ně zabušil znovu,<br>
a bylo to, muž potom volal: Pozor, ty venku,<br>
nestřílím špatně, optej se kolouchů v lese.<br>
Nestřílí Spatně, horce se zasmála žena,<br>
nestřílí špatně, ohoho, a jsi-li ty venku<br>
mlád ještě, mlíčňák, ožeň se s bouří,<br>
ožeň se s bouří, i čert se dnes žení,<br>
ohoho – – <br>
<br>
Ráno, když žena z chatrče vyšla,<br>
vykřikla. Neb já jsem na prahu seděl,<br>
veliké oči jak střelený jelen.<br>
Šla asi k prameni, okovy nesla,<br>
les se k ní vrhl, velký pes, zrousaný,<br>
by, větře, v sukni vrazil jí čenich.<br>
Bral jsem jí okovy a že jí<br>
pomohu. Rozliješ, řekla,<br>
a hlas se jí spekl. Neřekla ale,<br>
abych s ní nešel a že jsem cizí,<br>
a že se to nehodí. Ba, snad i kulháš,<br>
řekla pak a šla nejdřív za mnou,<br>
ale já nekulhal i ramena nesl jsem statně,<br>
věc pevnou, kde se to dobře otáčí v čepu,<br>
ale já nekulhal a snad jsem se obrazil více<br>
na jejích zubech než na jejích očích,<br>
a pak už snad viděla všechno,<br>
co chtěla vidět, šla přede mnou nyní<br>
a tu já mohl jsem viděti opět,<br>
co je to pěšinka lesní a na ní žena<br>
po noční bouři;<br>
<br>
to mohlo též všechno být, co jsem chtěl dostat,<br>
až přijdu k prameni, tam jí to řeknu,<br>
děkuji, ženo, a půjdu;<br>
ale pak se to stalo, prameni, prameni,<br>
když jsem chtěl mluvit, snad mne už neznala,<br>
clonila oči a hleděla jinam,<br>
schválně jsem rozléval, by něco řekla,<br>
neřekla, hleděla jinam,<br>
schválně jsem kulhal pak, by se snad smála,<br>
nesmála, hleděla jinam,<br>
k chatrči došla, okovy vzala,<br>
nepoděkovala,<br>
hleděla jinam,<br>
v chatrči zašla –<br>
s lesem jsme, druhu druh,<br>
v záhadné, zlověstné<br>
zřeli si oči.<br>
<br>
Tu<br>
muž vyšel. Nesl brašnu a pušku.<br>
Snad se též podivil, ale jen málo, jen<br>
jak se na muže sluší.<br>
Měl šedé oči, jak pára je nad jitřní řekou,<br>
vím, co si myslím o šedých očích,<br>
a tu už říkám: Lovec buď ctěn,<br>
lovci zdar a já ti, pane, ponesu pušku.<br>
I tu se podivil, zase jen málo,<br>
ženu máš krásnou a tu jsi pán,<br>
les se ti po ránu pokloní, má úcta,<br>
vše ti chce sloužit, pes i chlap,<br>
nes tedy, řekl, a nemluvil mnoho,<br>
jen pohledem očí líným a sytým<br>
po stromech, po keřích rozvěšel lásku,<br>
již propotil v noci,<br>
neděkoval, nectil a nechválil,<br>
jen na slunci vyhříval nadmutou pýchu –<br>
pak v korunách těžce zatloukla křídla,<br>
podávám pušku, zavrtěl hlavou,<br>
podávám znovu, zavrtěl hlavou,<br>
z kostnatých obočí les na mne hledí<br>
a z očí zlověstných druh druhu žerem;<br>
<br>
a je tam kdesi v hlubokém lese<br>
takové místo,<br>
stoupati můžeš buď veselým smrčím<br>
neb klouzati dolů v jedlinu temnou,<br>
na onom rozhraní světla a temna<br>
já lovce zabil.<br>
<br>
Propadl v kolena, pak svinul se na bok,<br>
odpadl směšně, jak od láhve piják,<br>
vous ještě zrousaný.<br>
Myslím, že zahrály v lese<br>
varhany.<br>
 <br>
Pak<br>
bral jsem se nazpět a s keřů a stromů<br>
jsem sbíral, co po nich rozvěsil lovec,<br>
sbíral a pozorně zahrabal hlínou a mechem<br>
jak trus svůj kočka.<br>
K poledni, silnému poledni,<br>
rovný a na prahu neskloněn<br>
vešel jsem v chatrč.<br>
<br>
Pohlédla na mne, na nic se neptala,<br>
na trám když věšel jsem pušku,<br>
pohlédla na mne, na nic se neptala,<br>
když sedl jsem za stůl,<br>
přede mne kladla mléko a chleba,<br>
na nic se neptala<br>
a jedla se mnou,<br>
nebyla tou, jíž byla ráno,<br>
pokojně, slavně proudil z ní život<br>
jak z česna úlu,<br>
pokojně na stole ležely osmahlé lokty<br>
jak druhý chleba,<br>
a zuby dobře svou konaly práci,<br>
jako by v ústech tam měla<br>
polední louku a sekáče na ní,<br>
a potom řekla: Musíš pak dohlédnout,<br>
bouře mi v noci shodila chlívek. Hleď,<br>
ať se zalíbíš mým slečnám kozám. Té větší,<br>
abys to věděl, šenkýřka říkám,<br>
té menší Jelenka, s tou musíš něžně.<br>
A starý smrk před prahem tady,<br>
to mrzout je, bručál, říkám mu četník.<br>
A prameni, kdes se mnou byl ráno,<br>
štěbeta říkám, však chceš-li, nazvu jej nyní<br>
krásněji nějak. Ale já vstávaje,<br>
děl jsem jen, pochválen budiž<br>
chléb tvůj i četník, šenkýřka, Jelenka,<br>
štěbotka také. Na mléko zapomněls, řekla<br>
a smála se nyní, ach, byla moudrá<br>
a byla polední<br>
a nyní ještě nebyla pro mne,<br>
proto jsem vyšel, a ránu a ránu<br>
mohl jsi potom slyšeti, lese,<br>
to já jsem sbíjel na chlévci stříšku,<br>
a mohl jsi, lese, slyšeti píseň,<br>
to v chatrči zpívala žena,<br>
v městech jsou na věžích hodiny, zvony,<br>
v lese však hlubší hlas hovoří shůry,<br>
<br>
-	pak přišel večer,<br>
na prahu žena clonila oči,<br>
ne snad, by hleděla jinam,<br>
hleděla na mne,<br>
tak rovnou na mne,<br>
jak z rovného průseku srdce,<br>
a nebyla tou, jíž byla ráno,<br>
a nebyla tou, jíž v poledne byla,<br>
byla teď večerní žena<br>
a příslib noci,<br>
temná a vonná, keř na kraji lesa,<br>
z nějž světlušky vzletí – – <br>
<br>
-	Nezvoňte u nás a vizte jen, bloudi,<br>
zda mohu být doma, Vinohradská č. 1,<br>
když jsem kdes daleko v hlubokém lese,<br>
ale tam jsem byl včera a dnes jsem již opět<br>
bůhvíkde jinde, neb sen můj se utrh,<br>
hřebeček v cvalu, neb touha má smolná<br>
mi za školu běhá v letošním jaru,<br>
hledá svět osmahlých, dmoucích se tvarů,<br>
hledá svět syrové, úderné krásy,<br>
zem, která v plápolu puká a v lijáku kouří,<br>
syrovou krásu, která tě přepadne, k bezdechu stiskne,<br>
k nejstaršímu vyzdvihne  bohu,<br>
zda mohu být doma, zda mohu být doma<br>
ve Vinohradské pod pivovarem,<br>
nablízku Waldesky, Maršnerky, remis,<br>
a nezvoňte u nás, náš zvonek má rýmu,<br>
nezvoní,<br>
přijdeš-li, poraď mu aspirin, lipový odvar,<br>
ať se brach vypotí, a se schodů scházeje,<br>
nadávej, chceš-li...<br>
<br>
<li><strong>Šrámek, Fráňa: Básně</strong>, Československý spisovatel, Praha 1954
</TD></TR></TABLE>
</BODY></HTML>
