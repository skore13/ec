<HTML><HEAD><TITLE>Alois Jirásek: Staré pověsti české</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Alois Jirásek: Staré pověsti české</b>
<br><br>
<strong>Proroctví slepého mládence</strong><br>
<br>
Když císař Karel IV., český král, vraceje se l.P. 1362 z Německa přes Norimberk do své vlasti, přišel na pomezí v šumavských lesích, uslyšel, že ve vesnici Koutu nedaleko Domažlic žije mládenec od narození slepý, zbožný a ducha prorockého, po všem okolí ode všech velice vážený.<dd>
I zajel si Karel IV. do té vsi, a když přijel k chaloupce slepého mládence, sestoupil s koně a vešel do jizby, kdež zastal slepého mládence, an sedí za stolem.<dd>
„Pozdraven buď, ctný mládenče!" oslovil ho panovník.<dd>
Mládenec mu poděkoval a řekl:<dd>
„Zdráv buď, císaři, muži svatý a králi náš!"<dd>
„Proč mne nazýváš svatým, mne člověka hříšného?" děl císař. „A kterak víš, že jsem císař? Jsi nevidomý a nemohls míti žádné povědomosti o tom, že té navštívím."<dd>
„Vpravdě jsi muž boží," odvětil slepý, „neboť to dokazuješ svými skutky. Také to dosvědčí chudý lid, jehož se ujímáš, svědčí o tom velebné chrámy, jež jsi vystavěl a stavíš. A všecku zemi zvelebuješ jako dobrotivý otec svého českého národa. Ty o něj, též o jeho jazyk pečuješ, kdežto prve nežli mine tři sta let, bude český jazyk ponížen a potupen."<dd>
Tak řekl a pozval císaře, aby se k němu za stůl posadil. Karel IV. tak učinil a rozmlouval se slepým mládencem o různých věcech, až pak řekl:<dd>
„Milý mládenče, soudím, že proto Bůh zbavil tvé oči světla, abys viděl do tmavé budoucnosti. Pročež pověz, cos dříve napověděl: jak bude s mou milou vlastí, jak dlouho ještě potrvá toto mé království v slávě?"<dd>
Mládenec ani slova nepromluvil, ale vzav křídu napsal tyto litery na stůl, jednu od druhé podále, a to:<br>
<br>
K. V. Z. A. L.  J. V. L.  F. M. R.<br>
<br>
A když napsal, řekl:<dd>
„Co liter, tolik králů. Toť jsou jména tvých následovníků. Po tvé smrti, za panování tvého syna, počne se domácí vojna a bude velké krveprolití. Ale vojenská sláva i kořist všechna v zemi zůstanou a země česká zkázy nevezme, nýbrž obhájí.se slavně proti mnohým nepřátelům.<dd>
Ale pak během časů upadnou Čechové v nekázeň a v nesvornost a nastane veliká zkáza mravů. Cizozemci, Němci, Vlaši a Francouzové, budou jim milejší a Češi budou choditi v krojích divně a pyšně vymyšlených. Konšelé budou brát úplatky, spravedlnost pohyne, neboť soudcové jenom dle stavu, bohatství a vážnosti budou souditi.<dd>
Hlas chudého zanikne neslyšán a všechen řád přestane. I rozhněvá se Bůh. Lidé budou sice polí přidělávat, ale chleba přece nebude přibývati, neboť nebude božího požehnání české zemi. Tenkráte nastanou daně, platy i roboty neslýchané, válka válku bude stíhat a muži ženám, otcové dětem budou násilně bráni na vojnu. Tehda budou světské i duchovní vrchnosti českého jazyka nenáviděti, Němci opanují Prahu a přemnozí Čechové se tak velice zapomenou a prohřeší, že budou svůj mateřský jazyk zapírat a za něj se styděti.<dd>
Tehdá na jednom vrchu v kouřimském kraji stromoví od vrchu schnouti bude a veliký hlad nastane. Pak se vzbouří na Čechy tolik nepřátel, že jako liják, jako hejna kobylek na ně se posypou. Jen mezi Úpou a Orlicí neublíží se ani slepici. Kdo ty všechny hrůzy přečká, užije pak blažených časů." –<dd>
Mládenec se odmlčel a Karel IV. promluvil:<dd>
„Milý mládenče! Smutné je, cos zjevil. Ale ještě mi vylož, co chceš těmito literami říci?"<dd>
„Slavný králi! Tyto litery znamenají:<br>
<br>
K. To jsi ty sám. <br>
V. Václav, tvůj syn.<br>
Z. Zikmund, druhý tvůj syn.<br>
A. Albrecht, Rakušan, jeho zeť.<br>
L. Ladislav, Albrechtův syn.<br>
J. Jiří král, Čech.<br>
V. Vladislav, Polák.<br>
L. Ludvík, Uher.<br>
F. Ferdinand, Španěl.<br>
M. Maxmilián, Čech.<br>
R. Rudolf, Maxmiliánův syn."<br>
<br>
,A potom?" ptal se Karel IV., když slepý mládenec přestal.<dd>
„Bouře a knížetství vrtkavé! Nejhůře však bude, až rod královský po meči vyhasne a nastoupí královna. Proti ní se spikne množství nepřátel a tu se již bude české království k pádu schylovati. Panstvo bude zlé, nastane přehrozné sužování obecného lidu, jakého nebylo od počátku světa. A tenkráte ztrestá Bůh českou zemi."<dd>
Karel IV. se zarmoutil a povzdechl.<dd>
„O kéž by bylo možná," pravil, „všecko to neštěstí odvrátit! Všechno, i život bych pro své království obětoval. Nedejž, Bože, abych já, člověk hříšný, byl snad příčina všeho toho zlého!"<dd>
„Pravil jsem," děl mládenec, „že jsi muž boží. Kaješ se a postíš na svém hradě Karlštejně a modlíš se za svůj národ. Svatý budeš, a zlaté lože tvé, na němž tam odpočíváš, bude posvěceno, nebo kdo nehodný, žádného, ani syna tvého nesnese."<dd>
A tu vzav opět křídu, napsal slepý mládenec ještě tyto litery:<br>
<br>
P. P. V. F.<br>
<br>
„P. Půlnoční národ na Čechy se přižene a zemi hrozné poplení a zdrancuje.<dd>
P. To značí národ dolejší, polední, Turky a jiné nevěřící, s nimiž římský císař bude mít mnohé a kruté války. V těch válkách mu Čechové budou pomáhati, mnoho krve v nich vycedí a mnoho peněz na ně vydají.<dd>
V. Znamená národ od východu, národ přemocný, jenž bude se svými sousedy bojovat, ale českému království žádné škody neučiní.<dd>
F. Tato poslední litera označuje přehrozný počet zbrojného lidu, jenž se do Čech jako povodeň přivalí, Francouzů, Němců a jiných na západě. Tenkráte nastane ten největší a poslední boj. Tu se lidé ve své úzkosti k Bohu obrátí a úpěnlivé o pomoc volati budou.<dd>
I smiluje se Hospodin nad českým královstvím a pošle mu pomoc. Z hory Blaníka vyrazí rytířské vojsko proti všem nepřátelům české země a sv. Václav na bílém koni povede blanické rytíře do přehrozné bitvy, jež bude trvati za kolik dní. V té bitvě budou cizozemci a nepřátelé potřeni a zhubeni; kteří zůstanou, ti budou ze země vyhnáni. Nejeden se ještě ve skrýši schová, ale všechny ty vypudí sv. Prokop svou berlou; české království bude prosto všech nepřátel, bude osvobozeno a zůstane svobodno.<dd>
Pak nastane svatý a stálý pokoj; všichni Čechové budou sjednoceni, zkvete mezi nimi snášenlivost a jazyk jejich, jenž byl zemdlen a ponížen, bude povznesen, a již nikdo ho nebude zapírati. Budouť všichni hrdi na původ svůj, na předky, i že se tak obhájili, a nebude jim teskno a obtížno v práci a oběti pro vlast, neboť míň mluvit, ale více jednati budou, to z lásky upřímné, pro kterou ty, o náš králi, vlast zvelebuješ!"<dd>
Karel IV. si oddechl a řekl: <dd>
„Dejž to milý Bůh, aby alespoň tenkráte byla země česká šťastná."<dd>
A vstav, vzal slepého mládence za ruku a řekl jemu:<dd>
„Pojď se mnou do Prahy, na můj hrad. Tam budeš dobře opatřen."<dd>
Mládenec tomu docela přivolil a jel s králem Karlem do Prahy, kdež při jeho dvoře zůstal až do smrti.
<br><br>
<li><b>Jirásek, Alois: Staré pověsti české</b>, Odeon, Praha 1985
</TD></TR></TABLE>
</BODY></HTML>
