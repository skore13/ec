<HTML><HEAD><TITLE>Alois Jirásek: Proti všem</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Alois Jirásek: Proti všem</b>
<br><br>
<strong>Boží zástup</strong><br>
<br>
<em>V</em><br>
Táboři vytrhli proti nedobytným Přiběnicům znenadání, a dorazili proto k nim bez nesnází. Bylo záhy odpoledne. Bez velkých nesnází přilnuli k pevnému hradu. Zprávy. Odolena pověžného nebyly žádným klamem. Po celou jízdu jel v předním houfu, bezbranný, nohama přivázán ke břichu svého koně. Dva bratří jeli s vytasenými meči vedle něho. Byl rozčilen, ale ne strachy. Nelhal. Přiběnická věž už zdaleka to dosvědčila. Na jejím cimbuří zahlédli míhati se temné postavy. <dd>
Tím se již stvrzovalo to, co Odolen přinesl a přísahou dokládal, že kněze Korandu dali před čtyřmi nedělemi, jak ho chytili, do klády, do staré a rozviklané, všechny ostatní že již byly plny vězňů, a že ta kláda měla také kování již hrubě sešlé. A tak kněz viklal, viklal, až této noci kláda povolila a on se z ní dobyl. Pak všem vězňům z klad pomohl a po přikloněných kládách a deskách, jež tu našli, vysoukali se až k okénci a tím že se dostali na ochoz v tlusté zdi nad vězením; v tom ochozu že líhají žoldnéři i on sám že tam má své lůze. A tam je Koranda a ostatní ve spaní přepadli i pacholky na stráži v podsebití spící. Svázali je, spustili dolů do věže, jen jeho že nechali, když odpřisáhl, že tu  na  hradě  bude mlčet a že donese na Tábor tu novinu. <dd>
Donesl i to, co Koranda hodlá, že bude hájit velké věže a nepustí nikoho ku bráně, že se bude na to chystati, nežli bratří přitrhnou, že kamení nalámou i dříví nachystají, že pak, až bratří k hradu přilnou, nikoho ku bráně a do předhradí na pomoc z hradu nepustí. <dd>
Vše bylo pravda, vše. Ti na cimbuří byli bratří; pak už zaslechli jejich radostný křik, jak se ku Přiběnicům přiblížili, pak, když se na předhradí sami obořili, na kolí a ploty na valech; když hnali k nejpřednější bráně, zaléhal k nim křik a pustý ohlas tuhého boje v hradě samém, o velkou věž a pak o volnou dráhu ku bráně. Té si purkrabě se svými pacholky nevybojoval, a když už se zdálo, že pronikne, bylo po bráně veta. Těch několik pacholků branných, kteří tam byli na stráži, bez pomoci jí, neuhájili proti takové přesile, tak udatné a rozdrážděné, roznícené nadějí, že by mohli dostat jedno z nejmocnějších sídel rožmberského vladaře, že by si z největší své nesnáze v sousedství mohli zřídit největší oporu v těchto končinách.<dd>
Strach padl na všechny hradské, jak od brány zabouřilo vítězné táborské heslo. Vše se dalo na útěk; pacholci utíkali dolů do městečka nebo se spouštěli z hradeb. Mezi prchajícími žoldnéři mihl se také Heřman, mnich, nikopolský biskup, zsinalý, vyjevený. Prodíral se, zápasil v hrozné tlačenici u fortny, vedoucí na stezku dolů k městečku, k řece.<dd>
Marta s Agneškou osaměly v komoře. Marně křičela Marta oknem ven na pacholky hradské i purkrabího, marně jí Agneška v tom pomáhala. Křik jejich a volání zanikly v pusté vřavě a nikdo si jich ani nevšiml. Marta vyběhla na chodbu. Nikde však ani duše, všude placho a pusto. Ohlas divokého boje, strašlivé heslo táborské zněly tu ještě hrozněji. Uskočila zase do komory k Agnešce, jež byla strachy skoro bez sebe. Pak zahřměly po schodech venku, na chodbě, četné pádné kroky, řinčení zbraně i směs prudkých hlasů. Stařena i dívka té chvíle už klečely v koutě komory k sobě se tisknouce; slyšely, že bouchají dvéře dál, blíž, vedle. Vtom se rozletěly jejich, a několik mužů bradatých, v beranicích i s kapalíny na hlavě, s kovanými cepy v ruce, vrazilo do jizbice.<dd> 
Agneška vzkřikla, po kolenou k nim lezla; Marta přivřela oči, očekávajíc smrtelnou ránu těmi hroznými cepy –<dd>
Co se dále dělo, byl pustý sen. Mužští na ně zahřměli, pak je vedli ven, po schodech dolů, až se octli před palácem na volném nádvoří. Tam, u věže, u mrtvol odtažených stranou na jedno místo, stáli hradští pacholci zajatí a s nimi sám purkrabí, krváceje, prostovlasý, beze zbraně, s rukama svázanýma. Martu s Agneškou zavedli do kaple, kdež shledaly již několik žen hradských. <dd>
Všechny se krčily kolem jednoho z pilířů a s hrůzou hleděly na tábory bradaté, kaplí se míhající kolem oltářů, na nichž rozžehli voskové svíce, aby lépe viděli. <dd>
Dosud nedrancovali, nevybíjeli; nebylo na to času. Obsazovali hrad, a také již – druhý, za řekou. O tom se ženy dověděly za drahnou chvíli, kdy se v kapli pod klenbou začalo smrákati, kdy míhající se plameny svíček už jasněji svítily. Z temného hluku, ze spousty hlasů a kroků, venku nádvořím a kolem se ustavičně rozléhajících, zazvučel pojednou zase vítězný ryk a hned poté vrazil do kaple nějaký tábor, křiče na bratry, stráží tu stojící, že posádka z druhého hradu, za řekou, strachy utekla, že bratří právě tam vtrhli, že již tam nad branou vlaje táborská korouhev.<dd>
Kaplí zahučel vítězný křik. Agneška sedíc na dlažbě bezděky se schoulila, až měla hlavu skoro v klíně; klečící Marta trnula v hrozném vidění. Pak se zachvěla hrůzou, když pojednou vrazil jakýs tábor ve vysoké beranici s cepem v ruce a hodil kovanou skřínku na zemi před oltář a zvolal:<dd>
„Sem máme všecko složit. A víte-li, že toho biskupa, víte-li, toho proradu, co dřív naše knězi světil a pak jim lál, nekřesťansky prý lál, toho utopili. Teď právě, před chvílí."<dd>
Strážní se k němu shrnuli, a on povídal, že ten biskup utíkal, ale že ho chytili s pacholky, ty že svázali a jeho že vedli rovnou k řece, dole u městečka, k mostu. <dd>
„Ten prosil! Ze všecko udělá, že bude nám zase knězi světit, všecko." <dd>
Táborští se dali do smíchu.<dd>
„Ale bratří nic. Do vody jej hodili. Ale on plaval, hrabal se, vodu plival, až se dostal ke druhému břehu, zmáchaný jako myš –"<dd>
„Ten se ochladil dnes v tom mrazu!" podotkl jeden z bratří hrubým žertem. <dd>
„A vylézal už, chtěl si odpočinout." <dd>
„A nechali ho?"<dd>
„Ne, oštípy jej odehnali, bodali do něho a kamení po něm házeli, a jeden jej udeřil do hlavy, a tu pád ten proradce pod vodu. Potopil se jako štěně." <dd>
Marta temně vykřikla. Hlas její však v tom hluku zanikl neslyšán. Prve, jak ji sem zavedli, čekala, že kapli zapálí a že v ní uhoří. Nyní, když sem počali snášeti kořist, viděla, že kapli nechají; ale místo ohně bude voda – Řeka se jí mihla, Lužnice, v tmavém stínu pod skalami, ve které teď biskup tak bídně zahynul. Začala se modliti; rty její však záhy přestaly šeptati zbožná slova. Vyjevený zrak upírala k oltáři, odkud se prve, když ten tábor vypravoval, odvrátila. Co tam viděla! <dd>
Osmahlí táboři v čepicích, v kapalínech, v kuklách, v kožichách  nebo v kožených  kabátech,  s  nimi  výrostci, pračata, nosili do kaple truhlice, truhly, skřínky různé, zavřité nebo s víky již vyraženými. Všecky je stavěli na dlážky k oltáři a vybírali a vytahovali z nich věci. Smáli se přitom a přes tu chvíli jásavě vykřikli, když ten onen vytáhl něco vzácnějšího. V záři voskovic na oltářích míhalo se zlato v těch hrubých rukou, kalichy, monstrance, kříže, řetězy, a leskem jejich zablýskalo se přes tu chvíli duhové světlo křišťálů a drahého kamení. <dd>
Všecko házeli na hromadu, na stupně oltářů, kostelní náčiní, také roucha, choděcí, sobolové a kuní šuby, mezi nimi kasuly, humerále různých barev, zelené, zardělé, fialové, ze sametu a hedvábí, krumplované, plné vyšívání a perel. Vše se v rudé záři svíček mihotavě lesklo, tu mdle, tam jasněji, jak táboři tím pohazovali na hromadu, jeden z nich v opatské infuli, kterou si za hlučného smíchu svých druhů vrazil na rozcuchanou bradatou hlavu. Venku trvaly hřmot a hluk dále; těžké kroky, řinčení zbraně ozývalo se z nádvoří, v to pokřiky, volání, pronikavá návěští trub. Do kaple přinášeli táboři, mladí i staří, kořist bez ustání, skřínky, vaky, truhlici za truhlicí. Otvírali je, zámky uráželi, víka bořili, a zase vytahovali a vyhazovali skvosty, roucha i knihy, jež rozsekávali, až z nich listy lítaly. Zlato i barvy krásných miniatur se na nich zamihly v záři světel, než dopadly na zablácené dlážky.<dd>
Martě před očima vyvstala vážná postava nebožtíka probošta v bílém rouše. Vzpomněla, jak o těch knihách mluvíval, jak si na nich zakládal.<dd>
Opodál zařinčely ostruhy. Ode dveří přicházel k oltáři bradatý bledý kněz, Koranda, vítěz, s ním Buchovec v plášti, v kapalínu, s palcátem v ruce, vedle něho hvozdenský zeman, podobně vyzbrojený. Zbyněk z Buchova dotazoval se stráží, něco jim nařizoval, s druhy narychlo přehlížel vzatky; pak se po zajatých obrátili. Vtom přikvapil za nimi panic Ondřej s dobytým mečem v ruce a něco hejtmanovi vyřizoval, rozjařen, vesele. Marta ho v kapalínu, jenž mu tvář hrubě stínil, nepoznala. <dd>
On ji však hned, jak k zajatcům u pilíře přistoupil. Zajiskřilo mu v očích. O čem se mu někdy zdálo, nač jednou myslil jako na sen, splnilo se. Sňal kapalín a viděl, jak novicka, oči upřevši na jeho tvář, sebou trhla a ve tváři se jí vyjasnilo. Panic neřekl nic, ale k ujci promluvil. Zeman k ní přistoupil a řekl vážně: <dd>
„Tak se vidíme zas. Probošt měl psotný konec, to víš." Panic nespouštěl očí z Marty. Viděl, jak ji tato slova polekala, jak plaše sklopila zraky. Bylo mu jí líto. <dd>
„Neboj se, panno," řekl přistoupiv. „A strýc je na Táboře a bohdá bude brzo zdráv."<dd>
Neřekla nic, ale jak k němu oči pozvedla, jak se jí ve zraku živě blýskla vroucí vděčnost i radost z naděje života, byl až dojat. Vyzval ji vlídně, aby vstala, a ostatním také řekl, aby šly s ním, aby se nebály. Promluvil ještě několik slov se starými, pak vedl zajaté ženy přes dvůr k palácovému stavení. Nádvoří, věž, hradby a budovy kolem tonuly v šeru listopadového soumraku. Sem tam chvátali muži s pochodněmi, v oknech skoro všech plála rudá zář a také za řekou na menším hradě míhala se světla.<dd>
Ondřej zavedl ženy do jedné z jizeb v paláci. Cestou šel vedle Marty. Byla rozechvěna vším tím, co viděla, tím nenadálým obratem. Byla také vděčně dojata, jak panic jednal a jak hned také na strýce vzpomněl, aby ji potěšil. Když došli do jizby, poručil dvěma služebným ženám hradským, aby s ním šly pro jídla, že jim sem pošle. Pak obrátiv se k Martě, požádal ji, aby si poslala některou pro šaty, v řeholním rouše aby nezůstávala, že bude v jiném líp a jistěji. Stará Agneška ducha nabývajíc, také hned domlouvala, aby jen tak učinila, že bude líp, a když klášter – a když probošt – a že si již sama myslila. Marta okamžik váhala, pak přisvědčila a hned prosila, aby jí tu nenechával, aby mohla ke strýci. <dd>
„I to je možná," řekl s úsměvem a vyzval Agnešku, aby šla s ním, aby panně šaty vybrala, dole že jich je dost a dost. Pak odešel.<br>
<br>
<em>VI</em><br>
Ráno po té neklidné noci ze dne 13. na 14. den listopadu shromáždili se táborští bratří, pokud nebyli ve strážích v posádce obou hradů, na hlavním přiběnickém nádvoří. Zraky všech obracely se na kněze Korandu a na všechny ty, kteří s ním z vězení dobyli veliké věže a kteří té chvíle s ním stáli přede dveřmi zámecké kaple u pokrytého stolu s chleby a s nádobami vína. Tam také stáli hejtman Buchovec a vedle něho hvozdenský zeman, oba bez kapalínu, v čapce a v šubách.<dd>
Kněz Koranda mluvil ke shromážděným. Na jeho pohublé, ubledlé tváři, na jeho dlouhé bradě bylo znáti, že seděl kolik neděl v tuhém vězení. Ale ne na očích, ne na hlase. Oči zářily ohněm a hlas jeho se plné a zvučně nesl zářícím vzduchem jasného listopadového jitra. Živě vykládal o svém zajetí a vězení, o milosti boží, kterou jim dopřáno vítězství tak neočekávaného a slavného. <dd>
„Již vizte, že je s námi Pán Bůh. Uherský král s Němci chtěli nás zhubit a všecky nás vyplenit. A jak pořídil u Prahy, na té hoře, z které ho bratří s Zižkou sehnali? Jak u Vyšehradu? A co tam ztepáno českých a moravských pánů korouhevných a jiných, co jiného rytířstva podle nich, že leželi jako snopové. To měli za služby králi cizozemci, a to má nyní vladař rožmberský! To má! Hle, tam nás věznil," Koranda do výše na věž ukazoval, „tam nás mučili hlady a kladou. Teď ta věž, a všecko tu kolem je v naší moci.<dd>
Bůh nám ráčil pomoci ve všech těch bojích proti Uhrům, Němcům a jiným cizozemcům i proti Čechům k nim poběhlým. Proti všem! Protož jemu čest a chválu vzdejme." „Ale já, dítky milé, mám z toho radostného vítězství také zarmoucení. Tyto mé ruce," a vyzdvihl je rovně do výše,     „včera snad, a jistě, lidskou krev prolily, jak  metaly z věže kamení. Pro tu prolitou krev nejsou hodný, aby se dotkly těla a krve Páně! Žel mi toho, žel, ó žel! Ale jen tak bylo možná zvítěziti nad proradným nepřítelem toho svatého kalicha. Proto za vše čest a chvála Bohu na nebesích, a již, bratří milí, hodně přijímejme." Odstoupil od stolu, poklekl a zanotoval:<br>
<br>
<em>„Navštiv nás, Kriste žádoucí, <br>
pane světa všemohoucího –"</em><br>
<br>
Všichni poklekli a zpívali s ním. Za tohoto zpěvu, jenž se hradem rozléhal a za hrad se nesl zářivým vzduchem, všichni přijímali. Kněz Abraham podával. Po přijímání hejtman Zbyněk Buchovec vystoupil na schody u kaple a tu stručně opakoval rozkazy již ohlášené a že za hejtmana a správce na Přiběnicích ustanoven bratr Ctibor z Hvozdna.
<br><br>
<li><b>Jirásek, Alois: Proti všem</b>, Práce, Praha 1987
</TD></TR></TABLE>
</BODY></HTML>
