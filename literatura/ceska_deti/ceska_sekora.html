<HTML><HEAD><TITLE>Ondřej Sekora: Ferda Mravenec</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Ondřej Sekora: Ferda Mravenec
<br><br>
O brouku Pytlíkovi a o tom, jak se hází lasem</b>
<br>
Druhý den lítala nad Ferdovou chaloupkou Beruška. Zatočila se několikrát dokola, chvílemi se i zdálo, že se snese na zem, ale nesnesla. Neřekla ani á, ani bé a zase odletěla pryč.<dd>
„To se už jistě ptala maminky!" hádal Ferda. „A teď se asi přišla podívat, zdali jsem jí nějakého koníka chytil. Musím se už dát do práce!" Svižně vyskočil, že si udělá laso a chytí už pro Berušku nějakého pěkného koníka. Vzal tedy dlouhý provaz z pavoucích vláken, na konci udělal velikou smyčku, ale – teď se zarazil:<dd>
„Jak se tím vlastně hází? Musím to nejprve zkusit!" Roztočil laso nad sebou. Provaz dělal ve vzduchu kličky, smyčky, osmičky, ba i preclíky. Všelijak se na všechny strany motal a nakonec, když jím Ferda hodil dopředu, zapletl se tak do heřmánku, že nebylo vůbec možno jej vyplést.<dd>
A tu se objevil brouk Pytlík. Vy nevíte, kdo to byl brouk Pytlík? Inu, takový divný brouk. Kde bydlil, to bych vám nedovedl říci, ale každý ho znal, protože brouk Pytlík o všem něco věděl a o všem také hned dovedl vykládat.<dd>
Když totiž brouk Pytlík byl ještě červíčkem...<dd>
Jakže, vy nevíte, že brouk je nejdříve červíčkem a potom teprve broukem? A jejej! To vám to musím nejprve vysvětlit.<dd>
Když totiž paní broukova chce mít děti, snese docela malinká, malinininká vajíčka. Jsou tak malá, že kdyby se z nich narodili hned brouci, byli by tak malí, že by je ani nebylo vidět. Nestáli by ani za řeč.<dd>
A to nejde, kdepak! Nejdříve se z nich narodí červíčci a ti červíčci žerou kolem sebe, co se dá. Rostou, rostou a pořád žerou, až jsou hodně velicí a tlustí. Potom se zabalí, někteří do pevné truhličky, jiní zase do měkké peřinky, a usnou.<dd>
Spí, spí, spí, a když se probudí, prask! truhlička nebo peřinka praskne a z ní vyleze krásný, veliký a silný brouk a hned si vyletí do světa.<dd>
No, vždyť je to přece zrovna tak jako s housenkou a s motýlem!<dd>
A s broukem Pytlíkem to bylo tak: jeho maminka snesla vajíčka do jednoho stromu. A co se nestalo – druhý den přišli dřevorubci, strom porazili. Na pile z něho nařezali kusy a odvezli truhlářům. Ti je přihoblovali, přitloukli k sobě, nu a právě ten jeden kus s broučím vajíčkem byl zatlučen v zábradlí balkónu nového kina Osvěta.<dd>
A co bylo dále? Z vajíčka se vylíhl malý červíček – larva se tomu říká. Ta larva kouše a kouše, živí se dřevem, ve kterém se vylíhla, a najednou jí vyleze hlava ze dřeva ven.<dd>
Co to vidí? Veliký temný sál, jenom na konci je osvětlené plátno a po plátně se právě šmaťchal směšný človíček. Dole v sále se všichni smáli, až se váleli. Cože to právě dávali? Inu Chaplina.<dd>
Červíčkovi se to náramně líbilo. Proto se vždycky, když začal program, prokousal dřevem ven a díval se na každý film tolikrát po sobě, kolikrát se hrál. Nedivte se, že potom všechno uměl zpaměti!<dd>
Když na něj přišla doba velikého spánku, zabalil se do peřinky a spal tak dlouho, až peřinka praskla. Z peřinky pak už nevylezl červíček, ale brouk Pytlík. Roztáhl křidélka a frrrr! vyletěl do polí. A tam nedělal nic jiného, než všem vykládal, co viděl v kině.<dd>
Byl to právě tento brouk Pytlík, který přišel k Ferdovi, když Ferda vytahoval z heřmánku zapletený provaz.<dd>
„Copak to děláte?" ptá se Pytlík. „Snad nepouštíte draka?"<dd>
„I kdepak draka!" odpovídá Ferda. „Učím se tu házet lasem." A jen se trošičku přitom začervenal.<dd>
No, to jste měli vidět brouka Pytlíka! „Lasem! Lasem! Človíčku, vy neumíte házet lasem a chtěl byste se tomu naučit? Panečku, to já viděl v kinu kovboje, jak chytali divoké koně. Podívejte se, to se musí dělat takhle!"<dd>
Brouk Pytlík si stoupl na špičky jako baletka. „Nejprve se laso roztočí," povídá a začal kolem sebe motat rukou, jako by odháněl mouchy, „a pak se to šikovně hodí."<dd>
Mrskl sebou, jako by opravdu něco hodil, ale vtom se mu zamotaly nohy i ruce a natáhl se jak široký tak dlouhý do trávy.<dd>
„Pardón, pardón!" omlouval se. „Já vám to ukážu správně až s provazem v ruce!" Vymotali tedy provaz z heřmánku, Pytlík na něm udělal smyčku, a roztočili.<dd>
„Pozor, teď to hodím!" Hodil, provaz vyletěl, jedním koncem chytil Ferdu, druhým brouka Pytlíka a už z nich byla valná hromada. Pytlík seděl Ferdovi na hlavě, jeho nohy měl na ramenou a volal: „Pardon, pardon, to se musí zkusit ještě jednou!" Rozmotal laso, Ferda se musil postavit kousek dál a Pytlík roztočil laso znovu. Z lasa se teď udělala opravdu hezká smyčka a Pytlík vykřikl: „Vidíte tam ten kolík před sebou? Ten chytím!" A hodil.<dd>
Laso zasvištělo, vyrazilo prudce, ale místo dopředu letělo dozadu. Chytilo se za cihlový komín Ferdovy chalupy, a jak brouk Pytlík lasem trhl, komín sletěl dolů. Polámal žebříček na půdě a dole rozbil ještě hrníček s jahodami.<dd>
„Pardón, pardón!" volal Pytlík. „To se musí zkusit ještě jednou! Ted už vím, jak se to musí zatočit."<dd>
Vytřepal klidně z lasa zbytky komínu tak obratně, že přitom rozbil ještě sklenici naložených motýlích vajíček, a roztočil provaz ještě jednou. „Podívejte se, teď chytím sedmikrásku!"<dd>
Laso kroužilo, jen syčelo a hvízdalo, pak brouk hlasitě vyhekl: „Heep!" a mrštil provazem vysoko do vzduchu.<dd>
Ale co se nestalo! Právě tudy letělo sídlo. Vrazilo hlavou do smyčky, ta se mu zadrhla kolem krku, a jak se provaz napjal, strhl brouka Pytlíka k zemi. A teď ho to sídlo táhlo za sebou přes všechny trávy a kameny.<dd>
Brouk Pytlík křičel na celé kolo: „Pardón, pardón!" Ale sídlo neslyšelo a táhlo ho pryč.<dd>
„Tak, takhle se tedy chytá lasem!" řekl si Ferda. Hned si udělal nové laso a do večera si chytil mladého koníka.<br>
<br>
<li><strong>Sekora, O.: Knížka Ferdy Mravence</strong>, SNDK, Praha 1968
</TD></TR></TABLE>
</BODY></HTML>
