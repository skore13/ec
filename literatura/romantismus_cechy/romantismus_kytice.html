<HTML><HEAD><TITLE>Karel Jaromír Erben: Kytice z pověstí národních</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Karel Jaromír Erben: Kytice z pověstí národních</b>
<br><br>
<b>Polednice</b><br>
<br>
U lavice dítě stálo,<br>
z plna hrdla křičelo.<br>
„Bodejž jsi jen trochu málo,<br>
ty cikáně, mlčelo!<br>
<br>
Poledne v tom okamžení,<br>
táta přijde z roboty:<br>
a mně hasne u vaření<br>
pro tebe, ty zlobo, ty!<br>
<br>
Mlč! Hle husar a kočárek –<br>
hrej si! – tu máš kohouta!“ –<br>
Leč kohout, vůz i husárek<br>
bouch, bác! letí do kouta.<br>
<br>
A zas do hrozného křiku –<br>
„I bodejž tě sršeň sám – !<br>
Že na tebe, nezvedníku,<br>
Polednici zavolám!<br>
<br>
Pojď si proň, ty Polednice,<br>
pojď, vem si ho zlostníka!“ –<br>
A hle, tu kdos u světnice<br>
dvéře zlehka odmyká.<br>
<br>
Malá, hnědá, tváři divé<br>
pod plachetkou osoba;<br>
o berličce, hnáty křivé,<br>
hlas – vichřice podoba.<br>
<br>
„„Dej sem dítě!““ – „Kriste pane!<br>
odpusť hříchy hříšnici!“<br>
Div že smrt ji neovane,<br>
ejhle tuť – Polednici!<br>
<br>
Ke stolu se plíží tiše<br>
Polednice jako stín:<br>
matka hrůzou sotva dýše,<br>
dítě chopíc na svůj klín.<br>
<br>
A vinouc je, zpět pohlíží –<br>
běda, běda dítěti!<br>
Polednice blíž se plíží,<br>
blíž – a již je v zápětí.<br>
<br>
Již vztahuje po něm ruku –<br>
matka tisknouc ramena:<br>
„Pro Kristovu drahou muku!“<br>
klesá smvslů zbavena.<br>
<br>
Tu slyš: jedna – druhá – třetí –<br>
poledne zvon udeří;<br>
klika cvakla, dvéře letí –<br>
táta vchází do dveří.<br>
<br>
Ve mdlobách tu matka leží,<br>
k ňadrám dítě přimknuté:<br>
matku vzkřísil ještě s těží,<br>
a však dítě – zalknuté.
<br><br>
<li><b>Erben, Karel Jaromír: Poklad</b>, Naše vojsko, Praha 1958
</TD></TR></TABLE>
</BODY></HTML>
