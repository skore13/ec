<HTML><HEAD><TITLE>Filippo Tommaso Marinetti: Technický manifest futuristického písemnictví</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Filippo Tommaso Marinetti: Technický manifest futuristického písemnictví</b>
<br><br>
Osvobozená slova jsou zcela svobodným výrazem vesmíru, zbaveného mluvnických a slovesných pravidel, novým názorem a citem pro věci, měřítkem všehomíra, vyjádřeného součtem sil v pohybu. A tyto síly se kříží v našem spolucítícím a tvořícím já, které je výrazně zaznamenává všemi možnými prostředky.<dd>
Futurističtí básníci uvádějí v soulad barvy, hluky, hřmoty, zvuky, tvoří výrazná seskupení pomocí řeči a nářečí, aritmetických a geometrických formulí, neužívaných, znetvořených a vynalezených slov, hlasů a skřeků zvířat, hukotu motorů atd.<br>
<br>
1. Skladba musí býti zrušena a podstatná jména buďtež náhodně dle svého vzniku umístěna.<br>
2. Sloveso budiž užíváno jen v infinitivu, aby se pružně přimklo k podstatnému jménu a nepodřazovalo je spisovatelovu „já" –, které pozoruje nebo si představuje. Jen sloveso v neurčitém způsobu může vystihnouti smysl soustavnosti života a pružnost názoru, který jej proniká.<br>
3. Přídavné jméno musí být odstraněno, aby obnažené podstatné jméno zachovalo svoji význačnou barvitost.<br>
4. Zrušení interpunkce.<br>
Když přídavná jména, příslovce a spojky jsou odstraněny, i interpunkce se přirozeně stává zbytečnou, neboť v rozmanitém sledu slohu, který sám sebe tvoří, průtahy způsobené čárkami a tečkami jsou absurdní. K zesílení některých pohybů a naznačení směru buďtež použity matematické a hudební značky x + : – = > <.<br>
<br>
Poezie má býti nepřetržitou řadou nových představ, bez nich pak trpí chudokrevností a bledničkou.<dd>
Abychom mohli uchopiti a vystihnouti vše, i nejprchavější a nezachytitelné záchvěvy hmoty, musíme utvořiti těsné shluky představ nebo analogií, které pak vrhneme do tajuplného moře úkazů.<br>
<br>
Stvoříme spolu ještě něco, co nazývám volnou obrazotvorností. Jednoho dne dospějeme k vyššímu umění; odvážíme se vynechati prvotní významy analogií a ponecháme jen sled druhotných. Snad nám potom nebude rozuměno. Vždyť není zapotřebí, aby nám bylo rozuměno.<br>
<br>
Podporujme tvrdošíjně „ošklivost" v literatuře a zbavme se obřadnosti.<br>
<br>
Po vládě živočichů počíná vláda mechanismu! Poznáním a spřátelením se s hmotou, již nemohli učenci poznati jinak leč fyzickochemickými pokusy, připravujeme stvoření mechanického člověka s nahraditelnými součástmi. Zbavíme jej představy smrti, jež jest posledním mezníkem logické inteligence.

<br><br>
<li>přel. J.Macák
</TD></TR></TABLE>
</BODY></HTML>
