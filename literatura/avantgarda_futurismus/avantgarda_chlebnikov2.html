<HTML><HEAD><TITLE> </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Velemir Chlebnikov: Bobeóbi</b>
<BR><BR>
Bobeóbi zněla ústa. <br>
Veeómi zněly oči. <br>
Pieéo zněly brvy. <br>
Lieeej – zněl ovál líček. <br>
Gzi – gzi – gzeo řetěz zněl. <br>
Tak na plátně jakýchsi souvztažností<br>
vně rozměrů žila Tvář.<br>
<br>

<strong>Velemir Chlebnikov: Ze zápisníků</strong><br>
<br>
Již Mallarmé a Baudelaire mluvili o zvukových souvztažnostech slov a o zraku sluchových vidění a zvuků, majících svůj slovník.<br> 
V článku „Učitel a žák" jsem před sedmi lety dal jakýs takýs výklad oněch souvztažností.<br>
<strong>B</strong> neboli jasně červená barva, proto tedy <strong>bobeóbi</strong>, M – modř, a proto <strong>veeómi</strong> – modré oči, <strong>pieeo</strong> – čerň. Není divu, že se Toporkov nechápavě smál, neznaje onen výklad, a pohlížel na verše jako divoký kavkazský osel na lokomotivu, nechápaje jejich smysl a význam.
<br><br>

<b>Velemir Chlebnikov: Náš základ</b><br>
<br>
<strong>1. Slovotvořičství</strong><br>
<br>
[…] Jazyk je zřejmě stejně moudrý jako příroda, a my se pouze úměrně rozmachu vědy učíme ho číst. Někdy může sloužit luštění odtažitých úloh. Tak se pokusíme s pomocí jazyka změřit délku vln dobra a zla. Moudrostí jazyka je už dávno objevena světelná povaha světa. Jeho „já" se kryje s životem světla. Skrze mravy prosvítá oheň. Člověk přichází „na světlo světa" s jeho krajní rychlostí 300 000 km a sní o „onom světě" s rychlostí převyšující rychlost světla? Moudrost jazyka šla před moudrostí věd.<dd>
Máme-li dvojici takových slov jako <strong>dvůr</strong> a <strong>tvor</strong> a víme-li o slově <strong>dvořané</strong>, můžeme sestrojit slovo <strong>tvořané</strong> – tvůrci života. Nebo, známe-li slovo <strong>zemědělec</strong>, můžeme vytvořit slovo <strong>dobodělec</strong>, tj. nazvat přímým slovem lidi obdělávající svou dobu jako zemědělec svou roh". Vezměme však slova: světodělec, anebo hrávo, hravda nebo shravovat; všimnete si, že zde záměnou <strong>p</strong> na <strong>h</strong> jsme přešli z oblasti slov <strong>právo, pravda, spravovat</strong> v oblast <strong>hry, hravosti</strong>.<dd>
Jménům řek <strong>Dněpr</strong> a <strong>Dněstr</strong> – vodního toku, tekoucího po dně s prahy, a toku prudkého, strhujícího – můžeme vytvořit slovní obdoby <strong>Mněpr</strong> a <strong>Mněstr</strong> (Pětnikov), jakožto výraz pro řinoucí se proud osobního vědomí, krásné slovo <strong>Hněstr</strong> – rychlý zánik; nebo <strong>volněstr</strong>: lidový volněstr, nebo ohněpr, ohněstr; sněpr a sněstr – od slova <strong>sen, snění</strong>. Zdál se mi sněstr... Slovu pěvec odpovídá <strong>věvec</strong>, obdobou sloves <strong>pěji</strong> – <strong>věji</strong>: „Toť laskavý pěvec věvce..." Slovu <strong>tu-zemec</strong> odpovídá <strong>tu-temec</strong>. Slovo <strong>břitva</strong> dává právo na tvar <strong>mřitva</strong>, nástroj smrti...<dd>
Slovotvořičství – odpůrce knižního kamenění řeči. Opírajíc se o to, že se ve vsích podél řek a v lesích jazyk dosud tvoří, každou chvíli vytvářeje slova, jež buď umírají, nebo získávají právo na nesmrtelnost, přenáší toto právo do života písemnictví. Nové slovo musí nejen být vysloveno, ale i být zacíleno k nazývané věci. Slovotvořičství neporušuje zákony jazyka. Jiná cesta slovotvořičství je – vnitřní skloňování slov. Osidluje-li soudobý člověk zbídačené vody řek mračny ryb, pak řečedělství opravňuje zabydlování zchudlých via jazyka novým životem, vymřelými nebo neexistujícími slovy. Věříme, že v nich znovu procitne život jako v prvních dnech stvoření.<br>
<br>
<strong>2. Zaumný jazyk</strong><br>
<br>
Význam slov přirozeného, běžného jazyka je nám jasný. Jako si chlapec při hře může představovat, že židle, na níž sedí, je opravdový živý kůň, a židle mu tedy za hry nahrazuje koně, tak i v mluvené a písemné řeči maličké slovo <strong>slunce</strong> v podmíněném světě lidské mluvy nahrazuje nádhernou, vznešenou hvězdu. Vznešené, klidně zářící těleso, zastoupené slovní hračkou, ochotně souhlasí s třetím a druhým pádem, jimž se podrobuje jeho náměstek v jazyku. Avšak tato rovnost je podmínečná: zmizí-li slunce opravdové, pak zbývající pouhé slovo „slunce" nemůže zářit na nebi a zahřívat zemi, země zmrzne a změní se ve vločku sněhu v pěsti vesmírného prostoru. Rovněž dítě, hrající si s loutkami, může upřímně prolévat slzy, když jeho uzlíček hadříčků umírá, jsa smrtelně nemocen; může vystrojit svatbu dvou hadrových panáčků, naprosto stejných, v nejlepším případě s placatými, tupými konci místo hlav. Za hry jsou tyto hadříky živými, opravdovými lidmi se srdcem a pocity. Odtud pojetí jazyka jakožto hry s loutkami; v ní jsou z hadříků zvuku sešity loutky pro všechny věci na světě. Lidé mluvící jednou řečí – jsou účastníky oné hry. Pro lidi mluvící jinou řečí jsou zvukové loutky oněch – pouhou sbírkou zvukových hadříků. Je tudíž slovo – zvukovou loutkou, a slovník – sbírkou hraček. Ale jazyk se přirozeně vyvíjel z malého počtu základních jednotek abecedy; zvuky souhlásek a samohlásek byly strunami oné hry se zvukovými loutkami. Ale vezmeme-li v úvahu skladbu oněch zvuků ve volném pořádku, např. <strong>bobeóbi</strong>, nebo <strong>dyr bul ščil</strong>, nebo <strong>manč! manč!</strong> či <strong>breo zo!</strong> – pak taková slova nepatří k žádnému jazyku, ale zároveň něco říkají, cosi nezachytitelného, přece však existujícího.<dd>
Dovoluje-li zvuková loutka „slunce" v naší lidské hře, aby ubozí smrtelníci tahali velkolepou hvězdu za uši a vousy rukama, všelijakými pády, s nimiž by se nikdy nesmířilo opravdové slunce, pak jsou hadříky slov, které přece jen ne poskytují loutky slunce. A přece jen jsou to tytéž hadříky a jako takové něco znamenají. Ale ježto vědomí přímo neskýtají nic (nehodí se ke hře s loutkami), jsou tato svobodná seskupení, hra hlasu vně slov, nazvána zaumným jazykem. Zaumný jazyk – to jest řeč za hranicemi umu. Srovnej „Zářečí" – místo ležící za řekou, „Zadonština"– za Donem. To, že v zaklínadlech a zaříkadlech zaumný jazyk převládá a potlačuje rozumný, dokazuje, že má zvláštní moc nad vědomím, zvláštní právo na život vedle rozumného. Ale je způsob, jak učinit zaumný jazyk rozumným.<dd>
Vezmeme-li nějaké slovo, řekněme <strong>číška</strong>, tu nevíme, jaký význam má pro celé slovo každý jednotlivý zvuk. Ale kdybychom sebrali všechna slova s počátečním zvukem <strong>č </strong>(číše, čelo, čber, čepec atd), pak všechny ostatní zvuky se vzájemně vyhladí a společný význam, který mají tato slova, bude významem <strong>č</strong>. Porovnáme-li tato slova na <strong>č</strong>, zjistíme, že všechna označují nějaké těleso obalené druhým; <strong>č</strong> znamená obal, povrch. A takto přestává být zaumný jazyk zaumným. Stává se hrou, založenou na pochopeném smyslu abecedy, novým uměním, na jehož prahu stojíme. Zaumný jazyk vychází ze dvou předpokladů:<dd>
1. První souhláska obyčejného slova řídí celé slovo, přikazuje ostatním zvukům.<dd>
2. Slova začínající touž souhláskou sjednocují se jedním a týmž pojmem a letí jakoby z různých stran v jeden a týž bod rozumové úvahy. Vezmeme-li slova <strong>číše</strong> a <strong>čúcha</strong>, vidíme, že obě slova řídí, oběma slovům nařizuje zvuk <strong>č</strong>. Seřadíme-li různá slova začínající na <strong>č</strong>: čepec, činovať, česno, čéška, čupřina, čapka, čechel a číše, čáry, čber, člun, čelo, čeřen, čerpák – vidíme, že všechna tato slova se setkávají v počátečním bodu dalšího obrazu. Ať je to <strong>čúcha</strong> nebo <strong>číše</strong>, v obou případech objem jednoho tělesa (nohy nebo vody) vyplňuje prázdnotu druhého tělesa, jež zastupuje jeho povrch. Odtud <strong>čáry</strong> jako kouzelný povlak, spoutávající vůli očarovaného jako nádoba vodu, odtud <strong>číhati</strong>, to jest – být číší pro vody budoucnosti. Tudíž <strong>č</strong> není jen zvuk, <strong>č</strong> je jméno, nedělitelné tělísko jazyka.<dd>
Ukáže-li se, že <strong>č</strong> má ve všech řečech jeden a týž význam, pak je vyřešena otázka světového jazyka: všechny druhy obuvi se budou jmenovat <strong>če</strong> nohy, všechny druhy nádob <strong>če</strong> vody; jasně a prostě. V každém případě <strong>chata</strong> znamená chatu nejen v ruštině, ale i v egyptštině. <strong>V</strong> v indoevropských jazycích znamená víření. Opírajíce se o slova <strong>chata, chýše, chalupa, chlév, chrám, chatrč</strong> – zjistíme, že <strong>ch</strong> má význam přehrady mezi bodem a pohybujícím se k němu jiným bodem. Význam <strong>v</strong> je víření jednoho bodu kolem druhého, nehybného. Odtud – vír, vůl, vrata, vánice, vichr a mnoho jiných slov. <strong>M</strong> – dělení jedné veličiny na nekonečně malé části. Význam <strong>L</strong> – přechod tělesa protáhlého po ose pohybu v těleso protáhlé dvěma směry, přetínajícími dráhu pohybu. Například plocha louže a kapka lijáku, loďka, lano. Význam <strong>Š</strong> – splynutí povrchů, zrušení hranic mezi nimi. Význam <strong>K</strong> – nehybný bod, přitahující svazek pohybujících se bodů. Takto je tedy zaumný jazyk zárodek budoucího světového jazyka. Jen on je s to sjednotit lidi. Rozumné jazyky je už rozloučily.<br>
<br>
<li><strong>Chebnikov, Velemir: Čmáranice po nebi</strong>, přel. J.Taufer, Odeon, Praha 1974
</TD></TR></TABLE>
</BODY></HTML>
