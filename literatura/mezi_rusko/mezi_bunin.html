<HTML><HEAD><TITLE>Ivan Bunin: Temné aleje</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Ivan Bunin: Temné aleje</b>
<br><br>
<strong>Smaragd</strong><br>
<br>
Temně modrá čerň nočního nebe, pokrytého zvolna plujícími oblaky, která jsou všude bílá, jen kolem vysokého měsíce blankytná. Stačí se podívat líp – neplují oblaka – pluje měsíc, a blízko něho, spolu s ním, stéká zlatá slza hvězdy: měsíc se plavně vzdaluje do bezedné výšiny a unáší s sebou hvězdu stále výš.<dd>
Ona sedí bokem na desce pod otevřeným oknem, hlavu má zakloněnou a zírá vzhůru – hlava se jí maličko točí, to jak se nebe pohybuje. On stojí u jejích kolenou.<dd>
„Jaká je tohle barva? Nejsem s to ji určit! Vy to dokážete, Toljo?"<dd>
„Barva čeho, Kiso?"<dd>
„Neříkejte mi tak, tisíckrát už jsem vám řekla..."<dd>
„Rozkaz, Xenie Andrejevno."<dd>
„Myslím to nebe mezi mraky. Má tak nádhernou barvu! Strašnou a nádhernou zároveň. Doopravdy nebeskou, takové na zemi nejsou. Jako nějaký smaragd"<dd>
„Když je na nebi, tak je nebeská, to se rozumí. Proč ale smaragd? A co je to smaragd? Jaktěživ jsem ho neviděl. Vám se prostě líbí to slovo."<dd>
„Máte pravdu. No, já vlastně nevím – možná ne smaragd, možná safír... Ale takový, že se jistě vyskytuje jen v ráji. A když se na to všechno člověk dívá takhle, jak by mohl nevěřit, že existuje ráj, andělé, trůn boží..."<dd>
,A zlaté hrušky na vrbě..."<dd>
„Vy jste ale zkažený, Toljo. Marja Sergejevna dobře ví, proč říká, že i to nejšpatnější děvče je přece jen lepší než mladík, ať je to který chce."<dd>
„Pravda sama promlouvá jejími ústy, Kiso."<dd>
Má na sobě strakaté kartounové šatečky a laciné střevíce; lýtka a kolena má silná, dívčí, hlavičku s malým copem obtočeným kolem ní má tak mile zakloněnou... On jí položí ruku na koleno, druhou ji obejme kolem ramen a položertem ji líbá na pootevřené rty. Pomalu se mu vyprošťuje, sundává s kolena jeho ruku.<dd>
„Copak? Urazili jsme se?"<dd>
Tiskne se týlem k okennímu rámu a on vidí, že se kousla do rtu a potlačuje slzy.<dd>
„Děje se něco?"<dd>
„Ach, nechtě mě..."<dd>
„Co se vlastně stalo?"<dd>
Ona šeptá:<dd>
„Nic, vůbec nic..."<dd>
A seskočí z okna a utíká.<dd>
On krčí rameny:<dd>
„Hloupá tak, že je až svatá!"<dd>
<br>

<strong>Kmotra</strong><br>
<br>
Vilky v borových lesích u Moskvy. Mělké jezero, dřevěné kabiny na bahnitých březích.<dd>
Jedna z nejdražších vilek poblíž jezera: dům ve švédském stylu, krásné staré borovice a pestrobarevné květinové záhony před rozlehlou terasou.<dd>
Paní domu je celý den v lehkém parádním matinée s krajkami, září třicetiletou kupeckou krásou a poklidnou spokojeností života na letním bytě. Muž odjíždí do Moskvy do úřadu v devět ráno, vrací se v šest večer, mohutný, unavený a hladový, a před večeří se jde hned vykoupat, s úlevou se svléká v kabině, rozpálené přes den sluncem, a voní zdravým potem, statným tělem člověka prostého původu...<dd>
Večer koncem června. Ze stolu na terase není ještě sklizen samovar. Paní domu přebírá maliny na zavařování. Mužův přítel, který do vily přijel na pár dní na návštěvu, pokuřuje a dívá se jí na pěstěné oblé ruce, obnažené až po loket. (Znalec a sběratel starých ruských ikon, štíhlý a jemný elegán se zastřiženým malým knírkem, s živým pohledem, oblečený jak na tenis.) Dívá se a říká:<dd>
„Smím vám políbit ruku, kmotra? Nedokážu se na ni klidně dívat."<dd>
Ruce má od šťávy – nastaví mu třpytivý loket.<dd>
Letmo se ho dotkne rty a zajíkavě říká:<dd>
„Kmotra..."<dd>
„Copak, kmotříku?"<dd>
„Víte, je takové podobenství: jednomu člověku srdce vyklouzlo z rukou a on řekl rozumu sbohem!"<dd>
„Jak to – srdce mu vyklouzlo z rukou?"<dd>
„To je ze Sa'dího, kmotra. To byl jeden perský básník."<dd>
„Já vím. Co to ale znamená – srdce mu vyklouzlo z rukou?"<dd>
„No, to znamená, že se ten člověk zamiloval. Zrovna tak jako já do vás."<dd>
„Tak se mi zdá, že jste taky řekl rozumu sbohem."<dd>
„Je to tak, kmotra, řekl."<dd>
Usmívá se roztržitě, jako když je zaujata jen tím, co dělá:<dd>
„To vám teda gratuluju."<dd>
„Já to ale myslím vážně."<dd>
„Ať slouží – ke zdraví!"<dd>
„Kdepak ke zdraví, kmotra, tohle je náramně těžká nemoc."<dd>
„Chudáčku. Musíte se kurýrovat. A trpíte tím už dlouho?"<dd>
„Dlouho, kmotra. Víte odkdy? Od toho dne, kdy jsme se tak z ničeho nic sešli u Saveljevových na krtinách – dodnes nevím, který čert jim napískal, aby si za kmotru a za kmotra pozvali zrovna vás a mě... Pamatujete, jaká byla ten den vánice a jak jste přijela celá zachumelená, vzrušená tou rychlou jízdou i vánicí, jak jsem vám sundal sobolí kožíšek, a vy jste vešla do salónu v těch jednoduchých bílých hedvábných šatech, s perlovým křížkem na prsou, maličko poodhalených, a pak jste držela dítě na rukou, měla jste vyhrnuté rukávky, stála jste se mnou u křtitelnice, dívala jste se na mě s takovým nějakým zmateným polovičatým úsměvem... Tam taky mezi námi vzniklo něco jako společné tajemství, nějaká hříšná důvěrnost, jako když jsme už nějak příbuzní, a proto jsme po sobě tak bláznivě zatoužili."<dd>
„Parlez pour vous..." <em>*(Mluvte za sebe...)</em><dd>
„A pak jsme seděli vedle sebe u svačiny a já nevěděl, jestli tak nádherně, mladě a svěže voní hyacinty na stole nebo vy... To tenkrát na mě přišla ta nemoc. A vykurýrovat ji můžete jen vy."<dd>
Podívala se na něho zpod obočí.<dd>
„Ano, dobře se na ten den pamatuju. Pokud ale jde o to kurýrování, škoda, že Dmitrij Nikolajevič zůstane dneska na noc v Moskvě – ten by vám hned poradil toho pravého doktora."<dd>
„A proč zůstane na noc v Moskvě?"<dd>
„Když ráno odcházel na stanici, říkal, že mají dneska zasedání členů družstva, než se rozjedou po dovolených. Všichni někam odjíždějí – jedni do Kislovodska, jiní do ciziny."<dd>
„Mohl by se ale vrátit půlnočním vlakem."<dd>
„A co ta pitka na rozloučenou po zasedání v Mauretánii?"<dd>
Při večeři smutně mlčel, potom náhle z ničeho nic zažertoval:<dd>
„A neměl bych si vlakem o desáté taky vyrazit do Mauretánie? Namazat se tam na mol, připít si na bratrství s vrchním číšníkem?"<dd>
Dlouze se na něho podívala.<dd>
„Vyrazit si a mě nechat v prázdném domě samotnou? Tak takhle vy nezapomínáte na hyacinty!"<dd>
A tiše, jako by se zamyslela, položila dlaň na jeho ruku, ležící na stole...<dd>
Před druhou v noci, jen v županu, proplížil se z její ložnice temným, tichým domem, kde bylo slyšet hlasité odtikávání hodin v jídelně, do svého pokoje, do jehož přítmí dopadalo z oken otevřených na balkón v sadu daleké, neživé světlo červánků nezhasínajících celou noc a kde voněla svěžest nočního lesa. Blaženě se svalil naznak na postel, nahmatal na nočním stolku zápalky a pouzdro na cigarety, dychtivě si zapálil a zavřel oči, vzpomínaje na podrobnosti svého nečekaného štěstí.<dd>
Ráno čišela do oken vlhkost tichého deště, na balkóně monotónně bubnovaly kapky. Otevřel oči, s rozkoší si uvědomil sladkou jednoduchost všedního života, pomyslel si: dneska odjedu do Moskvy a pozítří do Tyrol nebo ke Gardskému jezeru, – a znova usnul.<dd>
Když přišel ke snídani, uctivě jí políbil ruku a skromně si sedl ke stolu, rozložil ubrousek...<dd>
„Musíte prominout," řekla a snažila se být co nejprostší, „ale je jen studená slepice a kyselé mléko. Sašo, přineste červené víno, zase jste zapomněla..."<dd>
A pak, nezvedajíc oči:<dd>
„Odjeďte hned dneska, prosím vás o to. Řekněte Dmitriji Nikolajeviči, že vás taky popadla hrozná chuť rozjet se do Kislovodska. Za nějakých čtrnáct dní tam přijedu a pošlu ho na Krym k rodičům, mají tam nádhernou vilu v Mischoru... Děkuju, Sašo. Kyselé mléko vy nemáte rád – chcete sýr? Sašo, přineste prosím sýr..."<dd>
„A co sýr, ten vy rád?' ptali se pokrytce," řekl a trapně se usmíval. „Kmotra..."<dd>
„Pěkná kmotra!"<dd>
Vzal ji přes stůl za ruku, stiskl ji a tiše řekl:<dd>
„Opravdu přijedete?"<dd>
Odpověděla klidným hlasem a dívala se při tom na něho s lehkým úsměškem:<dd>
„A co si myslíš? Že tě podvedu?"<dd>
„Nevím, jak ti poděkovat!"<dd>
A vzápětí si pomyslel: ale tam, až bude v těch lakových holínečkách, v jezdecké amazonce a v tvrďáčku, začnu ji nejspíš hned strašně nenávidět!<br>
<br>
<li><strong>Bunin, Ivan: Temné aleje lásky</strong>, přel. J.Zábrana, Mladá fronta, Praha 1982
</TD></TR></TABLE>
</BODY></HTML>
