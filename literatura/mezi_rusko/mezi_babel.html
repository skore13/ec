<HTML><HEAD><TITLE>Isaak Babel: Rudá jízda</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Isaak Babel: Rudá jízda</b>
<br><br>
<strong>Dopis</strong><br>
Zde je dopis do rodiště, který mi nadiktoval Kurďukov, chlapec z naší expedice. Zaslouží si, aby nebyl zapomenut. Opsal jsem jej bez přikrašlování a předkládám v doslovném znění, podle skutečnosti.<br>
<br>
<dd>
Milá maminko, Jevdokijo Fjodorovno! Předem mého dopisu Vám spěchám oznámit, že jsem diky bohu živ a zdráv, což si přeji slyšet i od Vás. A taktéž Vám posilám co nejuctivější synovské poručení... (Následuje výčet příbuzných, kmotrů a známých. To vynecháme. Přejdeme k druhému odstavci.)<dd>
Milá maminko, Jevdokijo Fjodorovno Kurďukovová! Spěchám Vám napsat, že se nacházím v rudé Jízdní armádě soudruha Buďonného, a taktéž se tu nachází Váš kmotříček Nikon Vasiljič, který je v současné době rudým hrdinou. Vzal mě k sobě do expedice politického oddělení, kde rozvážíme na pozice literaturu a noviny – moskevské „Izvěstije ústředního výkonného výboru", moskevskou „Pravdu" a také vlastní nemilosrdné noviny „Rudý kavalerista", které si každý voják v přední linii touží přečíst, načež s hrdinným duchem rubá podlou šlachtu, a já žiji s Nikonem Vasiljičem velice báječně.<dd>
Milá maminko, Jevdokijo Fjodorovno! Pošlete mi vše, co můžete dle Vašich možností. Prosím Vás, byste zařízli to strakaté podsvinče a laskavě mi je zaslali do politického oddělení soudruha Buďonného, k ru kám Vasilije Kurďukova. Každý večer uléhám k odpočinku bez jídla a docela bez oblečení, ačkoli je tuze chladno. Napište mi dopis o mém Sťopkovi, je-li živ neb ne, prosím Vás, dohlídněte na něho a napište mi o něm – jestli ještě kulhá nebo jestli už přestal, a také co se týče svrabu na předních nohou, podkovali ho nebo ne? Prosím Vás, milá maminko Jevdokijo Fjodorovno, omývejte mu určitě přední nohy mýdlem, co jsem nechal za svatými obrazy, a jestli tatínek mýdlo vypotřeboval, tak kupte v Krasnodaru a pámbu Vám to oplatí. Taktéž Vám musím napsat, že země je zde velice chudá, mužici se se svými koňmi schovávají před našimi rudými orly v lesích, pšenice je vidět málo a je hrozně nízká, moc se jí nasmějeme. Hospodáři sejí žito a také oves. Chmel tady roste na tyčkách, takže to vypadá velice akurátně; pálí z něho samohonku.<dd>
Dále Vám v tomto dopise musím napsat o tatínkovi, že zabil bratra Fjodora Timofejiče, je to asi rok. Naše rudá brigáda soudruha Pavličenka útočila na Rostov, když tu v našich řadách došlo ke zradě. A tatínek tehdy sloužil u Děnikina jako velitel roty. Kdo ho viděl, každý říkal, že nosí medaile jak za starého režimu. Kvůli té zradě nás všecky zajali a bratr Fjodor Timofejič se dostal tatínkovi na oči. A tatínek začal Feďu mlátit a křičel: kariéristo, rudý pse, zatracený hajzle a různě podobně, a mlátil ho až do tmy, dokud bratr Fjodor Timofejič nevypustil duši. Napsal jsem Vám tehdy dopis, že Váš Feďa leží bez kříže. Ale tatínek mě s dopisem načapal a povídal: vy jste mámini parchanti, vy jste její plemeno, té běhny, já vaší mámě dělal pupek a budu jí ho dělat, můj život je ztracený, vyhladím svoje semeno pro pravdu a ještě různě podobně. Vytrpěl jsem si od něho jak náš spasitel Ježíš Kristus. Ale brzo jsem od tatínka utekl a přidal se k jednotce soudruha Pavličenka. A naše brigáda dostala rozkaz přesunout se do Voroněže na doplnění a tam jsme dostali doplnění a také koně, sumky a revolvery a všecko, co nám patřilo. O Voroněži Vám mohu napsat, milá maminko Jevdokijo Fjodorovno, že je to městečko velice pěkné, říčka tam je jak stvořená ke koupání. Dávali nám dvě libry chleba denně, půl libry masa a cukru tak akorát, takže jsme poránu pili slazený čaj a to samé jsme měli k večeři a na hlad jsme zapomněli, a na oběd jsem chodil k bratrovi Semjonu Timofejiči na lívance nebo na husu, po čemž jsem uléhal k odpočinku. Tehdy chtěl celý pluk, aby byl Semjon velitelem pro jeho bezpříkladnou odvahu, a od soudruha Buďonného k tomu přišel rozkaz a on dostal dva koně, pořádné oblečení a vlastní tělegu na ty všechny krámy a Řád rudého praporu a ke mně se chovali jako k jeho bratrovi. Jakmile by Vám některý soused začal ubližovat – tak ho Semjon Timofejič může kliďánko zabít. Potom jsme začli hnát generála Děnikina, pobili jsme jich tisíce a zahnali je do černého moře, ale tatínka pořád nikde nebylo vidět a Semjon Timofejič ho hledal po všech pozicích, poněvadž velice truchlil pro bratra Feďu. Jenomže, milá maminko, jak tatínka znáte, jaký on je paličatý, tak si představte, co udělal – sprostě si přebarvil vousy ze zrzavých na černé a nacházel se v Majkopu v civilních šatech, takže nikdo z obyvatel nevěděl, že právě tenhle člověk byl za starého režimu policajtem. Ale ona pravda přece jen vždycky vyjde najevo. Váš kmotříček Nikon Vasiljič ho náhodou uviděl v domku u jednoho občana a napsal Semjonu Timofejiči dopis. Sedli jsme na koně a hnali se dvě stě verst – já, bratr Seňka a ještě hoši z vesnice, co chtěli jet s námi.<dd>
A co jsme viděli v Majkopu? Viděli jsme, že týl s frontou necítí, že je tam všude samá zrada a plno židů jak za starého režimu. A Semjon Timofejič se v Majkopu pořádně pohádal se židy, kteří nechtěli tatínka vydat a dali ho do basy pod zámek, poněvadž říkali, že přišel rozkaz nezabíjet zajatce – my prý ho sami budem soudit, nerozčilujte se, on svoje dostane. Jenomže Semjon Timofejič vytáhl papíry a prokázal se jakožto velitel pluku a že má od soudruha Buďonného všecky Řády rudého praporu a hrozil, že zabije všecky, co se hádají o tatínkovu osobu a nechtějí ji vydat, a také chlapci z vesnice jim pohrozili. Ale sotva Semjonu Timofejiči tatínka vydali, hned ho začal řezat karabáčem a postavil na dvoře všechny vojáky do řady, jak je vojenským zvykem. A potom Seňka šplíchl tatínkovi Timofeji Rodionyčovi vodu na vousy a z vousů začala téct barva. A Seňka se Timofeje Rodionyče zeptal:<dd>
„Je vám to milé, tatínku, co s vámi dělám?"<dd>
„Ne," řekl tatínek, „to mi není milé."<dd>
A Seňka se pak zeptal:<dd>
„A Feďovi, když jste ho mlátil, tomu to bylo milé?"<dd>
„Ne," řekl tatínek, „Feďovi to nebylo milé."<dd>
A Seňka se pak zeptal:<dd>
„A pomyslel jste, tatínku, že ani vám to nebude milé?"<dd>
„Ne," řekl tatínek, „nepomyslel jsem, že mi to nebude milé."<dd>
A Seňka se pak obrátil k lidem a řekl:<dd>
„Já myslím, že kdyby mé vaši lidi chytli, tak bych také nemohl čekat milost. A teďka vás, tatínku, zabijeme. . ."<dd>
A Timofej Rodionyč začal sprostě Seňkovi nadávat a posílat ho do horoucích pekel a také začal tlouct Seňku po hubě a Semjon Timofejič mě poslal pryč ze dvora, takže Vám nemohu, milá maminko Jevdokijo Fjodorovno, popsat, jak tatínka zabil, poněvadž mě poslal ze dvora.<dd>
Potom jsme se utábořili v Novorossijsku. O tomhle městě se dá říct, že už za ním není žádná souš, ale samá voda, Černé moře, a zůstali jsme tam až do května, kdy jsme nastoupili na polskou frontu a mastíme šlachtu hlava nehlava...<dd>
Poroučím se Vám, Váš věrný syn Vasilij Timofejič Kurďukov. Maminko, dohlídněte na Sťopku a pánbůh Vás opatruj...<br>
<br>
<dd>
To je Kurďukovův dopis, ve kterém není změněno ani slovo.<dd>
Když jsem byl hotov, vzal popsaný list a schoval jej za košili na holé tělo.<dd>
„Kurďukove," zeptal jsem se chlapce, „byl tvůj táta vztekloun?"<dd>
„Můj táta byl svině," odpověděl nevrle.<dd>
„A matka je lepší?"<dd>
„Máma je dobrá. Jestli se chceš podívat – tak tohle je naše rodina..."<dd>
Podal mi polámanou fotografii. Byl na ní Timofej Kurďukov, ramenatý policajt v uniformě, s rozčesanými vlasy, nehybný a svalnatý, se zářivým pohledem v bezbarvých a nemyslících očích. Vedle něho v bambusovém křesílku seděla drobná selka ve volné blůze, s neduživými, bledými a ostýchavými rysy obličeje. A u stěny, na ubohém pozadí provinciálního fotografa, s kvítky a holoubky, tyčili se dva zrůdně velcí a tupí chlapci se širokými tvářemi a vyvalenýma očima, ztuhlí jak při cvičení, dva bratři Kurďukovovi – Fjodor a Semjon.<br>
<br>

<strong>Saška  Kristus</strong><br>
Jmenoval se Saška a Kristus mu přezdívali pro jeho mírnost. Byl ve vesnici obecním pasákem a těžkou práci nedělal od čtrnácti let, od té doby, co se nakazil pohlavní nemocí. Stalo se to takhle:<dd>
Saškův otčím Tarakanyč odešel na zimu do Grozného a tam se přidal k partě dělníků. Parta se sešla zdárná, samí rjazaňští mužici. Tarakanyč pro ně dělal tesařskou práci a vydělával čím dál víc. Nemohl už na práci stačit, a tak napsal, aby mu poslali chlapce k ruce: v zimě se na vsi bez chlapce obejdou. Saška pracoval s otčímem týden. Pak přišla sobota, a když jim padla, sedli si a pili čaj. Byl už říjen, ale vzduch byl vlahý. Otevřeli okno a roztopili druhý samovar. Pod okny se potloukala žebračka. Zaklepala na okenní rám a řekla:<dd>
„Buďte zdrávi, přespolní mužici. Podívejte se přece na mne trošku."<dd>
„Co se budem dívat," řekl Tarakanyč, „pojď dál, běhno."<dd>
Žebračka chvilku počkala za zdí a pak skočila do světnice. Šla ke stolu a hluboce se uklonila. Tarakanyč ji popadl za šátek, šátek jí strhl a vykrákal ji za vlasy. Žebačka měla vlasy šeré, šedivé, slepené a plné prachu.<dd>
„Fuj, jsi ty ale vod rány a jakej statnej chlap," řekla, „hotovej cirkus umíš udělat... Prosím vás, neštiťte se mě, starý báby," zašeptala a rychle se vyškrábala na lavici.<dd>
Tarakanyč si lehl k ní. Žebračka házela hlavou ze strany na stranu a smála se.<dd>
„Deštíček na bábu," smála se, „to bude ouroda, dvě stě pudů z děsjatiny..."<dd>
A když to řekla, uviděla Sašu, který pil u stolu čaj a nezvedal oči na ten boží svět.<dd>
„To je tvuj kluk?" zeptala se Tarakanyče.<dd>
„Jako muj," odpověděl Tarakanyč, „ženin."<dd>
„Heleme se na kloučka, jak vyvalil kukadla," řekla ženská, „no pocem."<dd>
Saška šel – a chytil pohlavní nemoc. Ale v té chvíli na pohlavní nemoc nikdo nemyslel. Tarakanyč dal žebračce kosti od oběda a stříbrnou, tuze lesklou pětikopejku.<dd>
„Vypucuj si ji pískem, stará modlitebno," řekl Tarakanyč, „bude se ti lesknout ještě víc. V černý noci ji půjčíš pánubohu a pěťák bude svítit místo měsíce..."<dd>
Běhna si uvázala šátek, sebrala kosti a odešla. A za čtrnáct dní bylo mužikům všecko jasné. S pohlavní nemocí moc vytrpěli, celou zimu se přemáhali a léčili bylinami. A zjara odjeli do vesnice ke své selské práci.<dd>
Od vlaku to bylo do vesnice devět verst. Tarakanyč a Saška šli přes pole. Země ležela v dubnovém vlhku. V černých jámách se třpytila smaragdy. Zelené osení prošívalo zemi spletenými řádky. A země kysele páchla jak vojanda za svítání. Z kurhanů proudila první stáda a hříbata bujně skotačila v modravých dálkách obzoru.<dd>
Tarakanyč a Saška šli po pěšinkách, které bylo sotva vidět.<dd>
„Nech mě jít k obci za pasáka, Tarakanyči," řekl Saška.<dd>
„A pročpak?"<dd>
„Nemůžu se na to koukat, jakej maj ty pasáci ohromnej život."<dd>
„Ani mě nenapadne," řekl Tarakanyč.<dd>
„Nech mě jít, proboha, Tarakanyči," opakoval Saška, „všichni svatý začli jako pasáci..."<dd>
„Svatej Saška," zachechtal se otčím, „chytil syfla vod bohorodičky..."<dd>
Přešli záhyb u Červeného mostu, minuli lesík, potom pastvu a uviděli kříž vesnického kostela. Ženské se ještě šťouraly v zelinářských zahrádkách a kozáci rozsazení v bezu pili vodku a zpívali. K Tarakanyčovu stavení bylo ještě asi půl versty.<dd>
„Dej pámbu, aby bylo všecko v pořádku," řekl Tarakanyč a pokřižoval se.<dd>
Přišli k chalupě a nakoukli do okénka. V chalupě nikdo nebyl. Saškova matka dojila ve chlévě krávu. Mužští se k ní neslyšně přikradli, Tarakanyč se rozesmál a křikl ženské za zády:<dd>
„Moťo, Vaše Blahorodí, utíkej dělat hostům večeři..."<dd>
Ženská se otočila, otřásla se, vyběhla z chléva a začala pobíhat po dvoře. Pak se vrátila zpátky, vrhla se Tarakanyčovi na prsa a celá se rozklepala.<dd>
„Ty jsi ale hloupá a ošklivá," řekl Tarakanyč a vlídně ji odstrčil. „Kde máš děti?"<dd>
„Děti nám odešly ze stavení," řekla ženská celá bílá, znova se rozběhla po dvoře a klesla na zem. „Ach Aljošenko," zvolala zoufale, „naše dětičky nám odešly nohama napřed..."<dd>
Tarakanyč mávl rukou a šel k sousedům. Tam mu řekli, že chlapečka a holčičku si vzal bůh k sobě minulý týden na tyfus. Moťa mu psala, ale on už asi dopis nedostal. Tarakanyč se vrátil do chalupy. Ženská roztápěla v kamnech.<dd>
„Tos to, Moťo, pěkně provedla," řekl Tarakanyč, „zasluhovala bys seřezat..."<dd>
Posadil se ke stolu, začal tesknit – a tesknil, dokud nešli spát, jedl maso a pil vodku, ani se nešel rozhlédnout po hospodářství. Chrápal u stolu, probouzel se a znova chrápal. Moťa ustlala sobě i mužovi na posteli a Saškovi v koutě. Sfoukla lampu a lehla si s mužem. Saška se převracel na seně ve svém koutě, oči měl otevřené, nespal a jako ve snu viděl chalupu, hvězdu v okně i kraj stolu a chomouty pod matčinou postelí. Přízrak násilí ho přemáhal, poddával se touhám a radoval ze svého bdělého snu. Zdálo se mu, že se z nebe spouštějí dva stříbrné provazy, spletené ze silných nití, že je k nim přidělána kolébka, kolébka z růžového dřeva a s malovanými vzory. Houpe se vysoko nad zemí a daleko od nebe a stříbrné provazy se pohybují a třpytí. Saška leží v kolébce a vzduch ho ovívá. Vzduch zvoní jak hudba, vane z polí a na nedozrálém obilí kvete duha.<dd>
Saška se radoval ze svého bdělého snu a zavíral oči, aby neviděl chomouty pod matčinou postelí. Pak uslyšel na matčině pekelci supění a domyslel si, že Tarakanyč Moťu muchluje.<dd>
„Tarakanyči," řekl nahlas, „chtěl bych ti něco říct."<dd>
„Co chceš, teďka v noci?" ozval se rozzuřeně Tarakanyč, „spi, hajzlíku..."<dd>
„Přísahám, že ti musím něco říct," odpověděl Saška, „pojď na dvůr."<dd>
A na dvoře, pod nehasnoucí hvězdou, řekl Saška otčímovi:<dd>
„Nenič mámu, Tarakanyči, jsi nakaženej."<dd>
„Znáš mě, jakej jsem, když se naštvu?" zeptal se Tarakanyč.<dd>
„Znám, ale jestlipak sis všimnul mámy, jaký má tělo? Nohy má bílý a prsa taky. Nenič ji, Tarakanyči. Jsme nakažený."<dd>
„Milej příteli," odpověděl otčím, „nepěň mi krev a dej si majzla, abych se nenaštval. Na, tumáš dvouhřivenník, spi až do rána a vono tě to přejde..."<dd>
„Já vo dvouhřivenník nestojím," zabručel Saška, „nech mě jít k obci za pasáka."<dd>
„To mě ani nenapadne," řekl Tarakanyč...<dd>
„Nech mě jít za pasáka," zabručel Saška, „nebo řeknu mámě, jak to s náma je. Proč má trpět, když má takový tělo..."<dd>
Tarakanyč se otočil, šel do kůlny a přinesl sekeru.<dd>
„Svatej Saško," řekl šeptem, „nebudu se s tebou bavit a rozsekám tě, ty svatej..."<dd>
„Nerozsekáš mě přece kvůli ženský," řekl chlapec skoro neslyšně a naklonil se k otčímovi, „je ti mě líto, nech mě jít za pasáka..."<dd>
„Vem tě čert," řekl Tarakanyč a zahodil sekeru, „jdi si za pasáka..."<dd>
A vrátil se do chalupy a vyspal se se ženou.<dd>
Téhož dne ráno šel Saška za kozáky, dal se najmout a od té doby žil u obce jako pasák. Proslavil se široko daleko svou prostoduchostí, dostal od vesničanů přezdívku Saška Kristus a žil jako pasák, dokud ho nepovolali na vojnu. Popletení staří mužici si za ním chodívali na pastvu požvanit, ženské si k němu běhaly ulevit od šílených muzických manýru a nehoršily se nad ním pro jeho lásku a nemoc. Na vojnu Sašku povolali právě v prvním roce války. Pobyl si na vojně čtyři roky a vrátil se do vesnice, když tam řádili bílí. Navedli ho, aby šel do vesnice Platovské, kde se proti bílým sbíral oddíl. Vedl jej zasloužilý rotmistr Semjon Michajlovič Buďonnyj, který měl u sebe tři bratry: Jemeljana, Lukjana a Denise. Saška šel do Platovské a tam se rozhodlo o jeho osudu. Sloužil u Buďonného v pluku i v brigádě, potom v divizi a konečně v První jízdní armádě. Pomáhal osvobozovat hrdinný Caricyn, připojil se k Vorošilovově Desáté armádě, bojoval u Voroněže, u Kastorné a u Generálského mostu na Donci. Když začlo polské tažení, sloužil už Saška u třenu, poněvadž byl raněn a veden jako invalida.<dd>
Takhle to bylo. Nedávno jsem se začal se Saškou Kristem přátelit a přendal si svůj kufřík na jeho tělegu. Nejednou jsme spolu vítali jitřenku a doprovázeli západy slunce. A když nás svévolné rozmary boje sváděly dohromady – sedávali jsme po večerech na zářivém zápraží, vařívali si v lesích čaj v začouzeném kotlíku nebo spávali vedle sebe na pokosených polích a přivazovali si k noze hladového koně.<br>
<br>
<li><strong>Babel, Isaak: Rudá jízda</strong>, přel. J.Zábrana, Lidové nakladatelství, Praha 1984
</TD></TR></TABLE>
</BODY></HTML>
