<HTML><HEAD><TITLE>Michail Bulgakov: Mistr a Markétka</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Michail Bulgakov: Mistr a Markétka</b>
<br><br>
<strong>Je čas! Je čas!</strong><br>
[...] „Abych nezapomněl!" uhodil se Azazelo znovu do čela, „jsem já to popleta! Maestro vám posílá dárek," a obrátil se k Mistrovi, „láhev vína. Dávejte pozor, je to stejné víno, jaké pil prokurátor Judeje. Falernské..."<dd>
Je zcela přirozené, že takový vzácný dar Mistra i Markétku neobyčejně zaujal. Azazelo vybalil z černého smutečního brokátu džbán pokrytý plísní. Nejdřív k vínu čichali, pak je nalili do sklenek a prohlíželi průzračnou tekutinu proti oknu v posledních záblescích světla. Schylovalo se k bouři a všecko se zbarvilo do krvavá.<dd>
„Na Wolandovo zdraví!" zvolala Markéta a pozvedla číši.<dd>
Všichni tři přiložili sklenky k ústům a dlouze se napili. Náhle pohasl žlutavý předbouřkový záblesk v Mistrových očích, Mistr zalapal po vzduchu a cítil, že nastává konec. Ještě zahlédl, jak smrtelně zbledlá Markéta k němu vztahuje bezmocné ruce a pak jí těžce klesla hlava na stůl a Markétka se svezla na podlahu.<dd>
„Traviči...," stačil ještě vykřiknout. Natáhl ruku po noži, aby Azazela ztrestal, ale ruka se bezvládně smýkla po ubruse, všecko kolem zčernalo a zmizelo. Jak padal naznak, poranil si spánek o roh psacího stolu.<dd>
Sotva milenci dodýchali, Azazelo se pustil do díla. Nejprve přiskočil k oknu a za pár minut už se ocitl ve vile, kde bydlela Markéta Nikolajevna. Puntičkářsky přesný Azazelo si chtěl ověřit, jestli je všecko v pořádku. A bylo. Viděl, jak z ložnice vyšla zamračená žena, která čekala, až se muž vrátí domů. Náhle zbledla, chytila se za srdce a se zoufalým výkřikem:<dd>
„Natašo... zavolejte... někoho...," klesla na zem na prahu pracovny. <dd>
„Všecko v pořádku," konstatoval Azazelo a za okamžik už se skláněl nad otrávenými milenci. Markéta ležela, nos zabořený do koberečku. Azazelo ji zvedl svými železnými prackami lehce jako loutku, otočil ji obličejem k sobě, upřel na ni magický pohled a pozoroval, jak se mění výraz její tváře. Dokonce i v bouřkovém přítmí bylo vidět, jak zmizela čarodějnická šikmookost a ostré divoké rysy se zjemnily. Celý obličej jako by se prozářil vnitřním světlem a zaťaté zuby už nepůsobily dravě, ale žensky bolestně. Azazelo je rozevřel a vlil jí do úst několik kapek osudného vína. Markéta si povzdechla, vstala bez Azazelovy pomoci a zeptala se slabě:<dd>
„Proč, Azazelo, za co? Co jste to se mnou udělal?"<dd>
Vtom uviděla ležícího Mistra a zachvěla se:<dd>
„To jsem nečekala... vrahu!"<dd>
„Nerozčilujte se hned," uklidňoval ji Azazelo. „Co nevidět vstane..."<dd>
Markéta mu okamžitě uvěřila, natolik byl hlas ryšavého démona přesvědčivý. Vyskočila, plná sil, a pomohla vlít mrtvému víno do úst. Ten otevřel oči, chmurně se rozhlédl a nenávistně opakoval: <dd>
„Traviči..."<dd>
„Tak lidi člověku odplácejí, když to s nimi dobře myslí," povzdechl si Azazelo. „Cožpak jste slepí? Jestli ano, pak jen honem prohlédněte!" <dd>
Mistr vstal, rozhlížel se kolem jasnýma očima a nakonec se zeptal:<dd>
„Co má zas tohle znamenat?"<dd>
„To znamená," vysvětloval Azazelo, „že už je čas. Slyšíte, jak venku pohřmívá? Už se stmívá... Koně netrpělivě hrabají kopyty a půda na zahrádce se chvěje. Rychle se rozlučte se sklepem, je nejvyšší čas."<dd>
„Chápu," hlesl Mistr, „vy jste nás zabil, jsme mrtví... To je od vás velice rozumné a přišlo to právě včas. Teď už je mi všecko jasné."<dd>
„Prosím vás," namítal Azazelo, „nepřeslechl jsem se? Vaše žena vám říká Mistr. Jak můžete potom tvrdit, že jste mrtvý? Copak myslíte, že žije jenom ten, kdo sedí ve sklepě v košili a nemocničních podvlíkačkách? To je směšné!"<dd>
„Rozumím vám," vykřikl Mistr, „nemusíte pokračovat! Máte tisíckrát pravdu!"<dd>
„Ó veliký Wolande!" přizvukovala Markéta. „Vymyslel jsi to daleko líp než já! Ale román, román vem s sebou, ať poletíme kamkoliv!"<dd>
„Není třeba," odporoval Mistr, „umím ho celý nazpaměť." <dd>
„A nezapomeneš ani jediné slovo?" vyptávala se, tiskla se k němu a stírala mu krev s rozseknutého spánku.<dd>
„Neboj se. Teď už nikdy nic nezapomenu," odpovídal.<dd>
„A teď trochu ohně!" vykřikl Azazelo. „Ohněm všecko začíná i končí."<dd>
„Oheň!" zaječela Markéta. Náhle vítr zalomcoval rámem a odfoukl záclonu stranou. Vesele a krátce se zablesklo. Azazelo strčil svůj pařát do kamen, vytáhl doutnající uhlíky a podpálil ubrus na stole. Pak zapálil kupu starých novin na pohovce, rukopis a záclonu na okně.<dd>
Mistr, jako opilý předtuchou budoucího letu, vzal z police jakousi knihu, položil ji hřbetem vzhůru na hořící ubrus a kniha vzplanula jasným plamenem.<dd>
„Ať shoří náš starý život, ať shoří utrpení!" křičela Markétka.<dd>
Pokoj se rozkomíhal ohnivými jazyky. Ze dveří se vyvalil dým a zároveň podivná trojice vyběhla po kamenných schůdcích na dvorek a zahlédla kuchařku domácích, která seděla na zemi. Vedle se válely rozkutálené brambory a pár svazečků cibule. Kuchařčino zděšení bylo plně pochopitelné. U kůlny stáli tři vraníci, odfrkovali, netrpělivě pohazovali hlavami a hrabali kopyty, až odletovaly kaskády hlíny. Markétka se první vyhoupla do sedla, za ní Azazelo a nakonec Mistr.<dd>
Kuchařka zasténala a už zvedla ruku, aby se pokřižovala, když vtom Azazelo zařval výhružně ze sedla:<dd>
„Že ti uříznu ruku!" Zahvízdal a vraníci se vznesli do vzduchu, mihli se v korunách lip, až zapraskaly větve, a vpluli do nízkého černého mračna. Ze sklepa vyrazil kouř. Zdola se ozvalo kuchařčino tiché zaúpění:<dd>
„Hoří!..."<dd>
Vraníci se zatím vznášeli nad střechami Moskvy.<dd>
„Rád bych se rozloučil s městem," volal Mistr na Azazela, který se hnal vpředu. Jeho další slova zanikla v burácení hromu. Azazelo kývl hlavou a přinutil koně do cvalu. Vstříc se jim valil černý kolos, ale ještě nerozséval vláhu.<dd>
Letěli nad bulvárem a viděli, jak se dole rozprchávají tmavé postavičky a schovávají se před deštěm. Na zem dopadly první kapky. Přehnali se nad kouřícím spáleništěm, jediným, co zbylo z Gribojedova. Míjeli město zaplavené tmou. Nad hlavou jim šlehaly blesky. Pak střechy vystřídala zeleň. Spustil se prudký liják a trojice se proměnila v obrovské tři bubliny na vzdušném jezeře.<dd>
Markéta už měla zkušenosti s létáním, zatímco Mistr ne, a tak se podivil, jak rychle dorazili k cíli, přesněji řečeno k tomu, s kým se chtěl rozloučit. Jinak se neměl s kým loučit. Rozeznal v závojích deště kliniku profesora Stravinského, řeku i tak dobře známý les na protějším břehu. Přistáli v křoví na pláni nedaleko kliniky.<dd>
„Počkám na vás tady," křikl Azazelo a přiložil k ústům ruku stočenou do kornoutu. Hned ho ozařovaly blesky a hned zase mizel v dešťové cloně. „Rozlučte se, ale rychle!"<dd>
Mistr a Markétka seskočili s koní a mihli se zahradou kliniky jako vodní přízraky. Za okamžik už Mistr odsunul po paměti balkónovou mříž stosedmnáctky. Markéta proklouzla za ním. Vešli nepozorovaně do Ivanova pokoje, jejich kroky zanikly v kvílení a hukotu bouře. Mistr přistoupil k posteli.<dd>
Ivan ležel bez hnutí a stejně jako první den svého pobytu na klinice sledoval, jak venku zuří bouře. Tentokrát neplakal. Vtom zpozoroval temnou postavu, která se k němu vrhla z balkónu, zbystřil zrak, pak vztáhl ruce a řekl radostně: <dd>
„Á, to jste vy! A já na vás pořád čekám! Vítejte, sousede!" <dd>
„Bohužel, už nejsem váš soused. Chystám se na dalekou cestu a přišel jsem se rozloučit."<dd>
„Já to věděl, myslel jsem si to," přiznal se tiše Ivan a vyhrkl: „Setkal jste se s ním?"<dd>
„Ano," přikývl Mistr. „Přišel jsem se s vámi rozloučit. Byl jste jediný člověk, s kým jsem v poslední době mluvil." <dd>
Ivan se rozzářil:<dd>
„To je dobře, že jste přišel. Já splním svůj slib, už nikdy nebudu psát verše. Teď mě zajímají jiné věci...," usmál se a upřel pomatený pohled do dálky nad Mistrovou hlavou, „chtěl bych napsat něco jiného... Víte, za tu dobu, co tady ležím, jsem leccos pochopil."<dd>
Mistra vzrušila jeho poslední slova a usedl na pelest Ivanovy postele:<dd>
„To je výborné. Napište o něm pokračování." Nemocnému zajiskřilo v očích.<dd>
„A co vy?" Vtom sklopil hlavu a dodal zamyšleně: „Ach ano... no ovšem... zbytečně se ptám," a zašilhal vyděšeně na podlahu.<dd>
„Ne," zavrtěl Mistr hlavou a jeho hlas zněl cize a dutě, „já už o něm nic nenapíšu. Na to nebude čas." <dd>
V dunění bouře se ozval pronikavý hvizd. <dd>
„Slyšíte?" zeptal se Mistr. <dd>
„To je jen bouře."<dd>
„Ne, volají mě, musím jít," zadrmolil Mistr a vstal. <dd>
„Počkejte, ještě poslední slovo," žadonil Ivan. „Našel jste ji? A zůstala vám věrná?"<dd>
„Tady je," odpověděl Mistr a ukázal ke stěně. Od bílé zdi se oddělil temný stín a přistoupil k posteli. Markétka smutně pohlédla na ležícího mladíka. <dd>
„Chudáčku...," zašeptala skoro neslyšně a sklonila se nad ním.<dd>
„Jak je krásná," pronesl bez závisti, teskně Ivan a hlas se mu dojatě chvěl. „Vidíte, jak vám to pěkně vyšlo. To já jsem na tom hůř." Zamyslel se a pak dodal: „A vlastně, možná že ne..."<dd>
„Určitě ne," těšila ho Markéta a přiblížila svůj obličej k jeho. „Ukažte, políbím vás a všecko bude zase dobré... Uvidíte. Můžete mi věřit, já už všecko viděla a zažila..."<dd>
Ivan ji objal kolem krku a ona ho políbila.<dd>
„Sbohem, můj učedníku," zašeptal tichounce Mistr a rozplynul se ve vzduchu. Současně zmizela i Markétka a balkónová mříž klapla.<dd>
Ivan zneklidněl. Posadil se na posteli, vyplašeně se ohlédl a dokonce zasténal. Pak vstal a mluvil sám se sebou. Bouře sílila a čuchala mu nervy. Zároveň zachytil zbystřeným sluchem na chodbě spěšné kroky a tlumené hlasy, které porušily obvyklé ticho. Začal sebou poškubávat a nervózně vykřikl:<dd>
„Praskovjo Fjodorovno!"<dd>
Ale ta už vcházela s napůl tázavým, napůl starostlivým výrazem.<dd>
„Copak je," vyptávala se. „Bouřka vás rozčiluje? To nic, dáme vám něco pro uklidnění... zavolám doktora..."<dd>
„Ne, Praskovjo Fjodorovno, nikoho nevolejte," zaprosil a s obavou hleděl na stěnu, „mně nic není. Já už se znám, nebojte se. Raději mi řekněte," vzhlédl k ní prosebně, „co se stalo vedle ve stoosmnáctce?"<dd>
„Ve stoosmnáctce?" opáčila a oči jí neklidně těkaly. „Co by se tam stalo," uklidňovala ho, ale její hlas nezněl moc přesvědčivě.<dd>
„Podívejte, Praskovjo Fjodorovno... Vždyť neumíte pořádně lhát... Myslíte si, že začnu zuřit? Ne, nebojte se. Řekněte pravdu, já už delší dobu pozoruju, že se za stěnou něco děje."<dd>
„Váš soused umřel," vyhrkla. Ta dobromyslná žena neměla odvahu lhát. Ozářená bleskem polekaně Ivana sledovala. Ale nemocný zůstal klidný, jenom zvedl významně ukazovák a řekl:<dd>
„Já to věděl! Ujišťuju vás, Praskovjo Fjodorovno, že ve městě v téže chvíli zemřel ještě jeden člověk. Dokonce vím kdo...," a tajemně se usmál... „je to žena!"<br>
<br>
<li><strong>Bulgakov, Michail: Mistr a Markétka</strong>, přel. A.Morávková, Odeon, Praha 1990


</TD></TR></TABLE>
</BODY></HTML>
