<HTML><HEAD><TITLE>John Donne: Vzduch a andělé</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>John Donne: Vzduch a andělé</b>
<br><br>
Já miloval tě předtím kolikrát,<br>
než poznal jsem tvé jméno a tvou tvář;<br>
jako v plameni oslovují nás<br>
andělé, které je nám uctívat,<br>
viděl jsem krásnou, neurčitou zář,<br>
mlhavé nic, kde ty jsi měla stát.<br>
Však má-li duše vůbec moci nabýt,<br>
musí se také odít šatem těla,<br>
a její dítě, láska, napodobit<br>
musí ji též, ne nehmotná být zcela.<br>
A proto, kde jsi ty, kde že bys byla,<br>
lásky jsem tázal se, a teď,<br>
když se mi zdá, že jsem ji v tobě zhled,<br>
jdu za ní po tvých brvách, očích, rtech.<br>
<br>
Kdo vrší lásku tak, snadno si zadá<br>
zas v moudrosti, a pakli přetížíme<br>
svůj obdiv zbožím lásky, způsobíme,<br>
že její koráb brzy ke dnu padá.<br>
Na každý vlásek věšet její břímě<br>
je příliš, lepší způsob od nás žádá.<br>
Ve vzduchoprázdnu není pro ni místa,<br>
lesk jednotlivostí jí sotva stačí;<br>
snad, jako anděl vlastní křídla čistá,<br>
čirá jak vzduch, a přece jinak asi,<br>
tvá láska sférou je, v níž moje láska kráčí.<br>
Potrvá rozdíl ten<br>
jako je v čirosti mezi vzduchem a andělem,<br>
vždy mezi láskou mužů a mezi láskou žen.<br>
<br>
<b>John Donne: Blecha</b><br>
<br>
Jen pohleď na tu blechu a pak zvaž,<br>
jak málo je, co ty mi odpíráš;<br>
pila mou krev, i tvé se napila,<br>
v té bleše krev nás dvou se smísila,<br>
což nelze nazvat, každý dobře ví,<br>
hříchem a hanbou, ztrátou panenství;<br>
hleď, blecha chvilku štěstí nemaří,<br>
tvá i má krev ji bříškem obdaří,<br>
to se nám dvěma, běda, nezdaří.<br>
<br>
Ó zadrž a s tou blechou nenič přísně<br>
tři životy, v nichž víc než sezdáni jsme.<br>
Ona je ty i já, je symbol sám,<br>
svatební lůžko i svatební chrám;<br>
přes hněv tvých rodičů i tvůj jsme cele<br>
spojeni v její gagátové cele.<br>
Ač ze zvyku mě vraždíš snad,<br>
v úvahu musíš sebevraždu brát,<br>
smrtelný hřích je vraždit natřikrát.<br>
<br>
Krutá a zbrklá, že jsi zpozdilá<br>
svůj nehet v její krvi smočila?<br>
A přec té blechy vina byla malá,<br>
jen kapka krve, kterou z tebe sála.<br>
Ostatně tvrdíš s jistou pýchou v hlase,<br>
že my tím nejsme slabší, aspoň zdá se;<br>
nač tedy strach? Proč by ses nevzdala?<br>
Na cti bys tolik újmy doznala<br>
jak tím, že ona blecha skonala.<br>
<br>
<b>John Donne: Poslední vůle</b><br>
<br>
S posledním vzdechem, Lásko, vědět dávám<br>
poslední vůli. Tímto odevzdávám<br>
Argovi oči, jsou-li vidomé,<br>
pakli jsou slepé, ať jsou, Lásko, tvé;<br>
svůj jazyk slávě, vyslancům své uši,<br>
ženám a moři svoje slzy.<br>
Žes na mne uvalila služebnost<br>
k té, jejíž aspoň dvacátý jsem host,<br>
jenom tam rozdávám, kde sami mají dost.<br>
<br>
Svou stálost odkazuji planetám,<br>
svou pravdomluvnost dvoru zanechám,<br>
jezuitům svou bezelstnost a přímost<br>
a šaškům svoji uvážlivost;<br>
mlčení těm, kdo dleli v cizině;<br>
můj mamon kapucína nemine.<br>
Že nadarmo jsem žebral o všecko<br>
u ní, jež dala by, však nemá co,<br>
vším zahrnuji ty, jimž brát je zatěžko.<br>
<br>
Svou víru dávám římským katolíkům,<br>
svou mírnost amsterdamským schizmatikům:<br>
svou zdvořilost, jež nemá úbytě,<br>
s poklonou jedné universitě;<br>
má cudnost nahá mezi vojsko kráčí,<br>
má trpělivost s hazardními hráči.<br>
Že jsi mi, Lásko, lásku přisoudila,<br>
která je nerovná a pobloudilá,<br>
volím jen ty, jimž volba není milá.<br>
<br>
Svou reputaci dávám příteli,<br>
svou píli lidem, co mě haněli,<br>
učencům svoje vlastní pochybnosti,<br>
doktorům odkazuji choré kosti,<br>
příroda může moje rýmy mít<br>
a sousedé můj vtip.<br>
Takovým jsi mne naučila lstím,<br>
když vzplál jsem, kde mne žahli především,<br>
že za dar vydávám, co navracím.<br>
<br>
Ten, koho za hrob pozve příští hrana,<br>
mějž moje lékařské knihy. Má moudrost psaná<br>
i s morálkou připadniž blázinci;<br>
ti, kdo sní o chlebu, mohou mít po minci<br>
z bronzu však, a kdo jsou v cizině navždycky,<br>
nechť vezmou si můj jazyk anglický.<br>
Že jsi mě, Lásko, pod jho lásce dala,<br>
k té, jež si mnohem mladší vybírala,<br>
v mých odkazech je disproporce stálá.<br>
<br>
Proto dost dávání; raději odstraním<br>
svět vlastní smrtí; lásku škrtnu s ním.<br>
Pak bude tvoje krása zasutá<br>
jak doly, v kterých nikdo nekuta;<br>
a všechna kouzla budou platná tobě<br>
jak rafie slunečních hodin v hrobě.<br>
Že tys mne, Lásko, dala v otroctví<br>
jí, která mne i tebe uráží,<br>
způsob jsem vymyslil, jak zničit všechny tři.



<br><br>
<li><b>Donne, John: Extáze</b>, přel. H.Žantovská, Mladá fronta, Praha 1967
</TD></TR></TABLE>
</BODY></HTML>
