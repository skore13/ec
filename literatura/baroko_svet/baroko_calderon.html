<HTML><HEAD><TITLE>Pedro Calderón della Barca: Život je sen</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Pedro Calderón della Barca: Život je sen</b>
<br><br>
<i>Druhé dějství. Výstup 6<br>
BASILIO, SEGISMUNDO, CLARÍN, SLUHOVÉ</i><br>
<br>
BASILIO   <br>
Cos to, bože, udělal?<br>
SEGISMUNDO   <br>
Co? Nic. Shodil z balkónu<br>
jednoho z těch drzounů.<br>
CLARÍN (Segismundovi)    <br>
Dej   si   pozor,   to je   král.<br>
BASILIO    <br>
Sotvas přišel, už to stojí<br>
lidský život ? To je strašné!<br>
SEGISMUNDO   <br>
Vinen je ten, kdo si začne,<br>
nenechal mě na pokoji.<br>
BASILIO   <br>
Strašně mne to, princi, mrzí,<br>
že si nedokážeš vést<br>
tak, abys popřel slib hvězd<br>
a přemohl jeho hrůzy,<br>
a já doufal, že má každá<br>
bytost sílu zlomit pud,<br>
a zatím rozséváš smrt<br>
a tvůj první čin je vražda.<br>
S jakou láskou tě mám nyní<br>
vítat, když bych raděj mlčel,<br>
a jak padnout do náruče,<br>
jež se místo dobrodiní<br>
naučila zabíjet.<br>
Jak hledět na holou ocel,<br>
která dává jako pocel<br>
smrt, a jak se nezachvět,<br>
když překračujeme práh<br>
mokrý krví, kde se šklebil<br>
kdosi jenom proto, že byl<br>
silnější a že je vrah.<br>
Nemohu, jsme příliš křehcí,<br>
vidět krev bez ustrnutí,<br>
vidět v rukou nástroj smrti<br>
a stisknout je, nechci, nechci!<br>
A vše bylo na dosah:<br>
bože, jak jsem toužil, že ti<br>
padnu, synu, do objetí,<br>
a teď mám z tvých rukou strach.<br>
SEGISMUNDO   <br>
Nu co, obejdu se dál<br>
bez polibků, jako dosud,<br>
a když mi tak pěkný osud<br>
vlastní otec uchystal<br>
a po celá dlouhá léta<br>
mě nutil žít jako zvíře,<br>
abych zdechl v krysí díře<br>
jak shnilý odpadek světa,<br>
který na nic nečeká,<br>
nezáleží mi už ani<br>
na nějakém objímání,<br>
když mi vzal tvář člověka.<br>
BASILIO   <br>
Kéž by mi zabránil Bůh<br>
přijít proto, proč já přišel,<br>
abych viděl zlo a slyšel,<br>
že mluvíš jak dobrodruh.<br>
SEGISMUNDO   <br>
Tvá vina, já splácím splátky,<br>
nebyl bych si stěžoval,<br>
kdybys nebyl všecko dal<br>
a potom to nechtěl zpátky.<br>
Jaký ušlechtilý cit,<br>
laskavě obdarovávat,<br>
ale jaká hanba dávat<br>
a pak o to připravit.<br>
BASILIO   <br>
Bože, jak jsi nebezpečný!<br>
Žil jsi jako pohůnek,<br>
a jsi princ! A to je vděk!<br>
SEGISMUNDO   <br>
A za to ti mám být vděčný?<br>
Sám dobře víš, za co to je.<br>
Máš toho k stáru ažaž.<br>
A až umřeš, co mi dáš?<br>
Dáš mi víc, než co je moje?<br>
Jsi můj otec a můj král.<br>
To by mi i bez milosti<br>
dalo právo posloupnosti,<br>
co ty z nouze bys mi dal.<br>
Koruna zůstává v rodě<br>
a není proč vděčně mlčet,<br>
to já bych ti měl dát účet<br>
za dny bez cti v nesvobodě<br>
a za život ubitý,<br>
ty jsi mi zavázán víc,<br>
když na tobě nechci nic.<br>
Protože dlužník jsi ty.<br>
BASILIO   <br>
Neurvalý, zpupný, vzteklý,<br>
šílený, jde z tebe strach,<br>
jak je psáno ve hvězdách,<br>
které splnily, co řekly.<br>
Jako by ses pominul!<br>
Víš, kdo jsi, a poznals omyl,<br>
a už bys honem rád zlomil<br>
nade mnou a kdekým hůl,<br>
ale měj se na pozoru,<br>
ty zkrotneš a zpokorníš!<br>
Jen pozor: co když jen sníš<br>
a máš za to, že jsi vzhůru?    (Odejde.)<br>
SEGISMUNDO   <br>
Já že sním? To že je sen,<br>
třeba mám za to, že bdím?<br>
Ne, ne, vidím, hmatám, vím,<br>
kdo jsem byl, a vím, kdo jsem.<br>
Poznám přece živou bytost.<br>
Ne, jdeš s křížkem po funuse,<br>
teď lituj, breč v jednom kuse,<br>
buď, surovce, sama lítost,<br>
nemáš moc vyrvat mi právo<br>
na vládu, na to jsi krátký,<br>
strkat hlavy do oprátky,<br>
držet ve tmě víc než zdrávo.<br>
Copak všecko můžete?<br>
Snad včera, ale ne dnes.<br>
Vím, kdo jsem, vím, taky směs<br>
člověka a zvířete.<br>
<br>
[…]<br>
<br>
<i>Druhé dějství. Výstup 18<br>
BASILIO, zahalen, CLOTALDO, spící SEGISMUNDO</i><br>
<br>
BASILIO    <br>
Clotaldo.<br>
CLOTALDO	<br>
Ach, to jste vy?<br>
Ještě vás tu někdo pozná.<br>
BASILIO    <br>
Nemohu spát a ta hrozná<br>
zvědavost a obavy,<br>
jak se daří synovi,<br>
mě ženou sem. Jak je?<br>
CLOTALDO	<br>
Síly<br>
se mu ještě nevrátily.<br>
Je to dost zlé.<br>
BASILIO	<br>
Touhle mincí<br>
zaplatit, nebohý princi,<br>
narozený v smutné chvíli!<br>
Je zvláštní, že ještě spí.<br>
Ta dávka byla tak malá!<br>
Že by takhle zabírala?<br>
Buď ho!<br>
CLOTALDO       <br>
Mluví ze spaní.<br>
BASILIO    <br>
O čempak asi teď sní ?<br>
Počkej, slyšíš?<br>
SEGISMUNDO    (ze spaní)   <br>
Běda vám,<br>
tyrani, vás potrestám,<br>
kdo trestá vás, dobře vládne:<br>
otec na kolena padne,<br>
Clotalda zabiju sám.<br>
CLOTALDO    <br>
Mě zabít! To bylo štěstí.<br>
BASILIO   <br>
Jsem pro něj prach jeho bot.<br>
CLOTALDO   <br>
Jen ukládat o život.<br>
BASILIO   <br>
Zná jen vládu tvrdé pěsti.<br>
SEGISMUNDO    (ze spaní)   <br>
Ať vystoupí na náměstí<br>
velkého divadla světa<br>
ta odvaha, která smetá<br>
zlo jak špínu v chudobinci:<br>
ať volají – sláva princi,<br>
otci fuj a král je sketa.    (Vzbudí se.)<br>
Co! Kde to jsem, proboha?<br>
BASILIO    (Clotaldovi)    <br>
To je tvoje úloha,<br>
s ním si budeš vědět rady.<br>
Neříkej mu, že jsem tady.<br>
SEGISMUNDO   <br>
Jsem to já, ta mátoha,<br>
co hledí na uzlík žil<br>
jako na věc, kterou byl,<br>
bez času a bez podob?<br>
Věž, ano, je to můj hrob.<br>
Ale o čem jsem to snil?<br>
CLOTALDO    (k sobe)   <br>
(Znovu musím, Bůh mě spas,<br>
co se stalo, odestát.)<br>
Vzbuď se, je načase vstát.<br>
SEGISMUNDO   <br>
Ano, vzbudit se je čas.<br>
CLOTALDO    <br>
Celý den chceš dneska spát?<br>
Usnuls včera vedle mne,<br>
a to bylo poledne,<br>
když se orel zvolna vznášel,<br>
a teď jsem tě tady našel,<br>
ty jsi nebyl vzhůru?<br>
SEGISMUNDO	<br>
Ne.<br>
A nejsem, v hrobě čtyř stěn,<br>
a jestli ti rozumím,<br>
já jenom spím, spím a spím:<br>
nu, pak nejsem podveden,<br>
jestli to všechno byl sen,<br>
co jsem žil a hmatal dlaní,<br>
je to, co teď žiju, zdání,<br>
a má to i druhou stránku,<br>
sním v bdění a žiju v spánku,<br>
žiju a sním bez přestání.<br>
CLOTALDO    <br>
Co to jen mohlo být za sny?<br>
SEGISMUNDO    <br>
Neřeknu, co se mi zdálo,<br>
byl to život, sen je málo,<br>
život ve všem hrozně jasný,<br>
jsem na loži plném třásní,<br>
když jako procitnu ze sna<br>
(ach, jak je ta paměť přesná),<br>
vidím barvy, odstín, látku,<br>
jarní vzorek na lehátku,<br>
který snad vyšila vesna.<br>
Ano, a kolem mě v kruhu<br>
stál dav nastrojených sluhů,<br>
oslovovali mě: princi,<br>
podávali šaty – s límci,<br>
šperky, trety všeho druhu.<br>
A pak jsi mi řekl ty,<br>
že jsem král, byls dojatý,<br>
prý co bylo, bylo, dnes ti<br>
přej u ve všem mnoho štěstí.<br>
CLOTADLO    <br>
Dočkal jsem se odplaty?<br>
SEGISMUNDO    <br>
Právě že ne: pro zradu<br>
jsem tě dvakrát zabil málem.<br>
CLOTADLO    <br>
Ó, ty bys byl tvrdým králem.<br>
SEGISMUNDO   <br>
Nechápu tu záhadu,<br>
já žil jako o hladu,<br>
já měl moc a to byl hlad.<br>
Jednu ženu jsem měl rád,<br>
to nebyl klam, Bože, snad ne,<br>
byť vše padlo nebo padne,<br>
tu, tu budu milovat.    (Král odejde.)<br>
CLOTALDO    (k sobě)   <br>
(Jak je ubitý a skleslý,<br>
slzy v očích se mu leskly.)<br>
To ty vzmachy orlích křídel<br>
tě ve snu bůhvíkam nesly.<br>
Ale co, aspoň jsi viděl,<br>
jak se padá do osidel,<br>
k tomu je ta lekce dobrá:<br>
někdo ti přál, a ty dnes mu<br>
oplatíš zlem?, až tam klesnu?<br>
Važ si toho, kdo ti radí,<br>
že dobrý máš být i ve snu.<br>
<br>
<i>Výstup 19</i><br>
<i>SEGISMUNDO</i><br>
<br>
SEGISMUNDO    <br>
Vskutku, zkroťme, co nám dříme<br>
v povaze, tu temnou zlost,<br>
běs a ctižádostivost,<br>
když je tomu tak, že sníme,<br>
a potom snad pochopíme,<br>
že život je pouhé snění<br>
v světě, jenž je tím, čím není:<br>
už chápu tu světskou lest,<br>
člověk sní o tom, čím jest,<br>
nežli přijde probuzení.<br>
<br>
Král sní o tom, že je král,<br>
a v tom poblouzení řídí<br>
běh věcí a osud lidí:<br>
a potlesk, o který stál,<br>
do větru a větrem psal,<br>
hle, smrt, padrť na padrti,<br>
obrátí to v dým a prach,<br>
a co byl?, vždyť to byl strach<br>
vládnout, tuše procitnutí,<br>
které čeká ve snu smrti.<br>
<br>
Sní boháč, když vidí hrst<br>
plnou zlata, strachem sklíčen,<br>
sní, kdo myslí, že je zničen,<br>
a je sen, že drží půst,<br>
sní ten, kdo začíná růst,<br>
jen sní, kdo se dře den ze dne,<br>
sní, kdo vsadil tisíc k jedné,<br>
sní, kdo minul svůj den o věk,<br>
všecko je sen, čím je člověk,<br>
byť to nikdo neprohlédne.<br>
<br>
Všichni sní, sním i já sám,<br>
že v žaláři přebývám,<br>
sním, že svět vidím svou mříží,<br>
sním, že teď mě život tíží.<br>
Co je život? – Přelud, klam.<br>
Co je život? Hrozně vratký<br>
stín, dech dechu jinovatky.<br>
Vše velké je malé jen.<br>
Dnes už vím: život je sen,<br>
i ty sny jsou z jeho látky.
<br><br>
<li><b>Calderón della Barca, Pedro: Život je sen</b>, přel. V.Mikeš, Odeon, Praha 1981
</TD></TR></TABLE>
</BODY></HTML>
