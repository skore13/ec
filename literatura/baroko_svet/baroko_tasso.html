<HTML><HEAD><TITLE>Torquato Tasso: Osvobozený Jeruzalém</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Torquato Tasso: Osvobozený Jeruzalém</b>
<br><br>
<b>XXII. Klorindina smrt a převtělení</b>
<br><br>
Pak jako vlk, když tiše v hvozd se vplíží<br>
po zločinu a z cesty pouskočí,<br>
ve zmatku, za tmy se jí bez obtíží<br>
zdařil útěk a krok hned stranou točí.<br>
Jenom Tankréd, jenž náhle se sem blíží,<br>
ji zpozoroval, neztrácí ji z očí.<br>
Přišel, když sťala Arimona v klání,<br>
uviděl ji a postavil se za ni.<br>
 <br>
Zbraň chce s ní zkřížit. Jak muže ji cení,<br>
jenž hoden je s ním bít se odhodlaně.<br>
Krouží kol ní a ona po hřebeni<br>
se – chtivá vejít – blíží k další bráně.<br>
Je stále za ní v divém rozběsnění,<br>
a ona, v patách slyšíc řinčet zbraně,<br>
otáčí se a křičí: „Co mi chceš,<br>
že se tak ženeš?" A on: „Smrt a řež!"<br>
 <br>
„Dřív řež, pak smrt, obojí můžeš mít,<br>
když si je žádáš!" odvětí a stane.<br>
Tankréd, když vidí soka pěšky jít,<br>
seskočí s koně v chvíli nečekané.<br>
Meč v pěsti sevřou, hotovi se bít,<br>
pýcha vzrůstá a hněv v nich obou plane,<br>
že proti sobě táhnou harcující<br>
jak žárliví a rozdráždění býci.<br>
 <br>
Plného slunce, plné arény<br>
hodné bylo to klání plné vzteku.<br>
Ó noci, jejímž šlářem zastřeny,<br>
i zapomněním, byly činy reků,<br>
dovol, ať mnou jsou ze tmy zdviženy<br>
a zachovány jasu příštích věků!<br>
Ať žije jejich sláva! A ať s ní<br>
památka žhne z tvých temnot v příští dni.<br>
 <br>
Nekryjí se, neodrážejí zpět,<br>
obratnost v boji neplatí tu nic,<br>
plné či plané rány nevidět,<br>
noc zaslepuje vztekem víc a víc,<br>
slyšíš meče na sebe narážet<br>
čepel o čepel, zírají si vstříc.<br>
Noha je pevná, paže bez umdlení,<br>
sečná ni bodná rána marná není.<br>
 <br>
K pomstě je vztek a hanba vydraždují<br>
a pomsta k nové pomstě probouzí.<br>
Překotněji si rány zasazují,<br>
nový osten je nově popouzí.<br>
Boj rychlejší je, překotněji bují,<br>
meč k ničemu, ruka se nevzpouzí<br>
užít jílce a zuřivostí němí<br>
střetají se štíty a přílbicemi.<br>
 <br>
Třikráte rytíř dívku pevně stiskne<br>
v svých silných pažích; stejně tolikrát<br>
vyrve se mu, vždyť v nenávisti tiskne<br>
ji sok, ne milý, který má ji rád.<br>
Vrátí se k meči, nová krev jim tryskne<br>
oběma z ran; už únavu je znát<br>
a tak se stáhnou přec po dlouhém klání<br>
oba dva zpět, bez dechu, vyčerpáni.<br>
<br>
Znaven tu jeden na druhého zírá,<br>
jílec podpírá oslabená těla.<br>
Poslední hvězdy svit na nebi zmírá<br>
za rozbřesku, jímž už se východ bělá.<br>
Tankréd vidí, že krve větší míra<br>
než jeho, ji v souboji zkrvácela.<br>
Cítí pýchu. Ach, mysl pošetilá,<br>
vzlétlá, jen závan štěstí pocítila!<br>
 <br>
Z čeho se, bedny, těšíš ? Ach, jak brzy<br>
zhořkne ti triumf i tvé vychloubání!<br>
Každičkou krůpěj krve mořem slzí<br>
splatí tvé oči v hořkém naříkání!<br>
Tak v mlčení upřeli pohled drzý<br>
na sebe oba, kláním uondáni.<br>
Posléz Tankréd mlčení přerušil:<br>
chtěl poznat jméno soka, s nímž se bil.<br>
 <br>
„Neštěstím je, že odvaha se bít,<br>
tak veliká, je kryta mlčením.<br>
Jestli zlý osud přichází nám vzít<br>
chválu i úctu k činům statečným,<br>
mohou-li prosby v klání místo mít,<br>
stav svůj mi odhal a své jméno s ním,<br>
ať jak vítěz či poražený zvím,<br>
koho smrtí či porážkou tu ctím!"<br>
 <br>
Odpoví vztekle: „Nadarmo se ptáš<br>
na to, co tajit povždy zvyk můj byl.<br>
Ať kdokoliv jsem, před sebou tu máš<br>
jednoho z těch, kdo věž vám zapálil."<br>
Tankréd vzplál hněvem: „Čím se vychloubáš,<br>
v nepravou chvíli jsi mi prozradil!<br>
Tvá řeč i tvoje mlčení mne žene,<br>
barbare drzý, pomstít nepomstěné!"<br>
 <br>
Do srdcí hněv se vrátí. Jím je hnaný<br>
každý, byť sláb již, k boji. Hrozná řež,<br>
v níž bez umění, síly vyčerpány,<br>
jen zuřivostí hnán se vrhá v seč.<br>
Jak krvavé a jak široké brány<br>
tu otevírá dopadnuvší meč<br>
v zbroji i tělech! A když duch se brání<br>
vyjít ven z hrudí, drží jej pohrdání.<br>
 <br>
Jako Egejské moře, po té chvíli,<br>
kdy severák i jižní vítr ztich,<br>
nezklidní řev a poryv, který šílí<br>
v mohutných vlnách, dosud vzbouřených,<br>
tak, ač je s krví opustily síly,<br>
co paže hnaly k ránám, dosud v nich<br>
původní žár zažíhá plamen v duši<br>
a dráždí je, že hrůzu k hrůze vrší.<br>
 <br>
Však hle, osudná hodina už bije,<br>
Klorindin život ku konci se blíží.<br>
On vbodne meč, jenž krev tak chtivé pije,<br>
do krásné hrudi, téměř bez obtíží.<br>
Šat krumplovaný zlatem, který kryje<br>
líbezné prsy, z něžné, lehké stříži,<br>
zalévá, horký proud. A cítí, slabá,<br>
že zemdlívá a vázne noha chabá.<br>
 <br>
Ač probodenou, vítěz dále štve ji,<br>
ohrožuje, sleduje šlépěje.<br>
Zatímco klesá, na rtech v beznaději<br>
poslední slova hlas jí rozchvěje,<br>
ta slova, jež duch nový diktuje jí,<br>
svatý duch víry, lásky, naděje:<br>
Bůh dal jí ctnosti, jež nechtěla v žití,<br>
a těm teď v smrti děvečkou má býti.<br>
 <br>
„Tys zvítězil, odpusť a soucit měj<br>
ne s tělem, to již nemá žádný strach,<br>
však s duší, za ni modli se a dej<br>
mi svátost křtu, jež smyje vin mých prach!"<br>
Sladkost těch slov, tělesná beznaděj,<br>
zachvívají mu srdcem v útrobách,<br>
sestoupí v ně a všechen hněv tam zháší<br>
a ponoukají mužné oči k pláči.<br>
 <br>
Že nedaleko odtud pramenil<br>
zurčící ručej v boku skály skryt,<br>
běžel k němu a přílbu naplnil,<br>
vrátil se, zbožnou službu vyplnit.<br>
Ruka se chvěla, když se pokusil<br>
neznámé dosud sejmout z čela kryt.<br>
Spatřil ji. Poznal. Němé shledání!<br>
Jak strašný pohled! Jaké poznání!<br>
 <br>
Dosud však žije. Všecky zbylé síly<br>
v tom okamžiku k stráži srdce sbírá.<br>
Tajíc trýzeň, obrátí se v té chvíli<br>
pro křest k tomu, pod jehož mečem zmírá.<br>
Formule svaté obřad naplnily,<br>
tvář změněná v úsměvu k nebi zírá,<br>
jako by řekla – v srdci jas a víru:<br>
„Ráj otvírá se! Odcházím tam v míru!"<br>
 <br>
Krásná líc je tak sinalá a bledá,<br>
jak fialky by kladl na lilie.<br>
Oči upírá k nebi, to k ní shledá<br>
a soucitně zář slunce na ni lije.<br>
Chladnoucí ruku k rytíři teď zvedá<br>
namísto slov, zástavou míru jí je.<br>
Tak odchází, zjasněná, spokojená<br>
– zdá se, že snad jen spí – líbezná žena.<br>
 <br>
Tankréd jen zřel, že duše vyšla z těla,<br>
napínat sílu nemohl už víc,<br>
sebevláda poustoupila zcela<br>
bolesti, jíž se bouřlivě hnal vstříc,<br>
která mu v úzké srdce uzavřela<br>
život a smrtí naplnila líc,<br>
že chřadne živ, podoben zesnulým<br>
mlčením, barvou, krví, gestem, vším.<br>
 <br>
Jistě život, k němuž má pohrdání,<br>
na obtíž je mu. Jistě jeho duch,<br>
přetnuv pouta, rád by se vydal za ní,<br>
za krásnou duší v rajský nebes luh.<br>
Houf Franků sem však vpadl znenadání<br>
za potravou či vodou. Ve svůj kruh<br>
vzali teď s ní položivého reka,<br>
jenž mrtev v ní, na smrt svou pouze čeká.
<br><br>
<li><b>Tasso, Torquato: Osvobozený Jeruzalém</b>, přel. J.Pokorný, Praha 1980
</TD></TR></TABLE>
</BODY></HTML>
