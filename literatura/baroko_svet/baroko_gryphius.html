<HTML><HEAD><TITLE>Andreas Gryphius: Všechno je marnost</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Andreas Gryphius: Všechno je marnost</b>
<br><br>
Kamkoli pohlédneš, vidíš jen marnost všady.  <br>
Co dnešek postaví, to zboří zítřka pěst;  <br>
kde nyní města jsou, tam bude louka kvést,  <br>
kde najdeš děcko při hrách s otcovými stády.  <br>
<br>
Je blízko chvíle, která rozšlape květ mladý;  <br>
co vzdorně tluče dnes, to zítra popel jest;  <br>
nic netrvá; kov, mramor musí zánik snést.  <br>
Než dozní šťastný smích, svízel se nahromadí.  <br>
                 <br>
I sláva velkých činů zaniká jak sen.  <br>
Obstojí hříčka času, člověk samoten?  <br>
Ach, co to všechno je, co tolik v úctě máme?  <br>
                 <br>
Jen špatná nicotnost, jen vítr, prach a stín,  <br>
jen polní kvítí, které víckrát nespatřím!  <br>
A to, co věčné je, přec všichni odmítáme.
<br><br>
<li><b>Modlitby básníků</b>, přel. A.Janoušková, Karmelitánské nakladatelství, Kostelní Vydří 1992<br>
<br>
<b>Andreas Gryphius: Výhost světu</b><br>
<br>
Čím je mi tento svět? On v ohni bude stát.<br>
Čím světská nádhera? Ta v smrti bude pryč.<br>
Co platná učenost, ten všeošidný dým?<br>
Co čáry milosti jsou víc než klam a mam?<br>
Co rozkoš, co je víc než povětrný sen?<br>
Jak sníh je spanilost. A tento život smrt.<br>
<br>
To vše mi zapáchá. A proto volám smrt.<br>
Moc, krásu, bohatství, vše vidím neobstát.<br>
Než počínáme žít, je často život pryč.<br>
Kdo shání blahobyt, co uhoní než dým?<br>
A koho roznítí ten slávy klam a mam,<br>
úzkostně sní, když bdí: on bdí a je to sen.<br>
<br>
Vstaň, duše! Vzhůru! Vstaň a setřes tento sen!<br>
Odvrž, co světské jest, a zdolej zmar a smrt!<br>
Před onou stolicí až, duše, budeš stát,<br>
co prospěje ti svět, ten svět, jenž bude pryč?<br>
Číms to byl oslněn, můj duchu? Tento dým<br>
ti mohl udělat, ten pustý klam a mam?<br>
 <br>
Až sem! Dál ani krok! Teď vím, žes klam a mam,<br>
ty prázdný mumraji! žes šalby plný sen,<br>
ty slasti trnitá, žes na mučidlech smrt!<br>
Já nyní svoboden chci na svých nohou stát<br>
a šlapat po světě, jenž po mně šlapal. Pryč,<br>
v ten svět, jenž pravda jest, ne pomíjivý dým!<br>
<br>
Ty, Světlo odvěké, ty rozraz tento dým,<br>
tu světa slepou slast, ten smyslů marný mam,<br>
tu chtíčů lichou lest, ten všeho statku sen,<br>
a dobře umírat mě nauč dřív než smrt!<br>
Té světa marnosti nech ducha stranou stát!<br>
Ta pouta s něho svlec a odvrhni je pryč!<br>
<br>
Vše vezmi, k časnosti co víže! Vezmi pryč<br>
z mých prsou svod a hřích! Už nenech, aby dým<br>
mi duši obhalil! Ten horečnatý mam,<br>
to světa šálení mi budiž jako sen,<br>
z něhož teď procítám! A nech mě skrze smrt,<br>
až dým, sen, mam i smrt pryč budou, nech mě vstát!<br>
<br>
<li><b>Růže ran</b>, Z německé lyriky XVII. věku, přel. E.A.Saudek, SNKLHU, Praha 1959
</TD></TR></TABLE>
</BODY></HTML>
