<HTML><HEAD><TITLE>John Milton: Ztracený ráj</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>John Milton: Ztracený ráj</b>
<br><br>
<b>MONOLOG SATANŮV</b><br>
Ty, které skvělou září věnčeno<br>
vyhlížíš ze své říše jako Bůh<br>
nového světa; hvězdy před tebou<br>
skrývají chabé hlavy; volám tě,<br>
ale ne přátelsky, ty, Slunce, slyš,<br>
já nenávidím tvoje paprsky,<br>
jsou připomínkou stavu, kdy jsem já<br>
nad světem zářil, nežli přišel pád;<br>
to pýcha, ctižádost mě srazily,<br>
když v nebi s králem nebe válčil jsem:<br>
on nezasloužil tuhle odplatu<br>
ode mne, jehož stvořil, obdařil<br>
hodností, avšak nikdy nekáral;<br>
nebyla těžká služba u něho.<br>
Co snadnějšího než ho velebit<br>
a děkovat mu, což by bylo správné,<br>
však jeho dobro ve mně rodilo<br>
jen zlo a zlobu; příliš povznesen<br>
v poddanství, doufal jsem, že mě jen krůček<br>
vynese nejvýš, a hned zapomněl jsem<br>
na nesmírný dluh věčné vděčnosti,<br>
tak obtížné být dlužen, stále splácet;<br>
nedbaje na to, co jsem dostával,<br>
jsem nechápal, že vděčná mysl dlužíc<br>
nedluží nic, jen splácí, zároveň<br>
zavázaná i volná, bez břemene.<br>
Kéž ustanovil mě svou mocnou sudbou<br>
jen andělem, pak šťastný býval bych;<br>
bezuzdná naděje by nehnala mě<br>
ke ctižádosti. Či snad jiná mocnost<br>
by vzpínala se a mne sprostného<br>
přitáhla k sobě; ale mocností<br>
se nehroutí a stojí nezdolně<br>
před vnějším nebo vnitřním pokušením.<br>
Mělo jsi vůli, sílu odolat?<br>
Mělo jsi, ale koho obvinit<br>
než boží lásku, rozdílenou všem?<br>
Proklínám jeho lásku; láska, nenávist<br>
jsou pro mne stejné, plodí věčný žal.<br>
Ne ty bud prokleto, když proti němu<br>
činilos něco, čeho lituješ.<br>
Já bídný, kam jen mohu uprchnout<br>
nekonečnému hněvu, zoufalství?<br>
Uprchnu do pekla; já sám jsem peklo;<br>
v nejhlubší hloubce hlubší hlubina<br>
se rozvírá a chce mě pohltit,<br>
před tou je moje peklo jako nebe.<br>
Tož tedy povol: což tu není místo<br>
k pokání, není možné odpuštění?<br>
Jenom když podrobím se; a to slovo<br>
pohrdání mi brání, hrůza z hanby<br>
u nižších duchů, které svedl jsem<br>
jinými sliby nežli podrobením:<br>
chvástáním, že bych uměl zastínit<br>
Všemohoucího. Běda, nevědí,<br>
jak setrvávám v oné marné pýše,<br>
pod jejíž mukou ve svém nitru sténám:<br>
ač na pekelném trůnu zbožňován<br>
a čelenkou a žezlem vyvýšen,<br>
padám tím hlouběji, jsem veliký<br>
jen v bědě, jež je plodem ctižádosti.<br>
A kdybych litoval a obdržel<br>
z milosti staré postavení, brzo<br>
bych ve výšinách vyvyšoval se<br>
a zradil předstírané podrobení;<br>
v pohodlí odvolám, co slíbím v bědě.<br>
Nemůže dojít k poctivému smíru,<br>
když rány záští jsou tak hluboké:<br>
pak bych to vše tím hůře opakoval<br>
pro horší pád a draze zaplatil<br>
přestávku vykoupenou růstem muk.<br>
To trestající ví, a proto nedá<br>
mi mír, a já zas o něj neprosím.<br>
Tož nehleď na nás, beznadějné psance,<br>
ale hled na to, co ho těší teď:<br>
stvořil si lidstvo, pro ně stvořil svět.<br>
Buď sbohem, naděje, a s ní i strach<br>
a výčitka; vše dobré ztratil jsem;<br>
zlo, buď mým dobrem, a když pomůžeš mi,<br>
s nebeským králem moc si rozdělím<br>
a ovládnu snad víc než půlku říše,<br>
jak brzo svět a člověk poznají.
<br><br>
<li><b>Kéž hoří popel můj</b>, Z poezie evropského baroka, Mladá fronta, Praha 1967 (přel. Jiří Valja)
</TD></TR></TABLE>
</BODY></HTML>
