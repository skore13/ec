<HTML><HEAD><TITLE>Jiří Karásek ze Lvovic</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Jiří Karásek ze Lvovic: Sodoma</strong><br>
<br>
<strong>Jsem dítě Sodomy...</strong><br>
<br>
Jsem dítě Sodomy, v sny marně zatoulané,<br>
než požár zničení se nad vším rozlije.<br>
Hřích, vášeň miluji, když v rudý záblesk vzplane,<br>
a kultů tajemných zbožňuji orgie.<br>
<br>
Jsem starý flagelant, jenž boky šlehá nahé<br>
za písně pochmurné do smrtné únavy,<br>
by klesl vysílen a v proudu lásky vlahé<br>
zrak stočil naposled v bok Krista krvavý.<br>
<br>
Jsem drsný námořník, jenž do tmy pluje z jasná<br>
po mořích Neznáma jak s větry o závod,<br>
by náhle slyšel škleb a posměch ďábla žasna<br>
a s lodí rozbitou v klín padl zrádných vod.<br>
<br>
Jsem zachmuřený kněz, jenž v kobkách chrámu<br>
stměných<br>
mši tichou denně čte u Panny zázračné,<br>
by, smutný zpovědník všech duší zatracených,<br>
jich hříchův ukryl stín v žaláři duše své.<br>
<br>
Jsem žena umdlená, jež láká v ňadra skvělá<br>
zhýralce divoké a v plen jim dává klín,<br>
by ve hře zuřivé dech chroptíc zarážela<br>
a mřela zdušená na horkém loži vin.<br>
<br>
Jsem básník morózní, jenž cítí každou muku<br>
jak housle tenkých strun, když prsty jich se tknou,<br>
jež vášní chmurný hráč vzal v drsnou svoji ruku,<br>
by struny nervů mých protrhal divou hrou.<br>
<br>
Jsem dítě Sodomy, v sny marně zatoulané,<br>
jsem starý flagelant, jenž boky šlehá zdrané,<br>
jsem drsný námořník pod stěžněm rozbitým.<br>
Jsem zachmuřený kněz, jenž rozhřešení dává,<br>
jsem žena zhýřilá, jež hrám se divým vzdává,<br>
jsem básník morózní, umučen dílem svým.<br>
 <br>
 <br>
 
 <strong>Jiří Karásek ze Lvovic: Zazděná okna</strong><br>
 <br>
<strong>Spleen</strong><br>
<br>
Den za dnem plouží se tak mdlý, tak mdlý,<br>
jak z cel když v kápích chodbami jdou mniši.<br>
Šer zhuštěný, v němž barvy uhasly,<br>
vše zalévá, že oko nerozliší,<br>
kde nebe šedivé, kde země šedá,<br>
kde křivka obzoru je zsinalá a bledá.<br>
Vše prší popelem a misi se a smývá<br>
v tom svitu klamivém, jenž zpola roven stínu.<br>
A zrak se v prázdno jen a v slité kouře dívá<br>
a v chmury sražené, z nichž cítit vlhkost cínu.<br>
<br>
Hned duše po noci, hned zase po dni touží.<br>
Hned tmou se zpíti chce, hned zase žárem spálit.<br>
Krok prázdnou jizbou zní, kde únava se plouží.<br>
A posléz znudí vše v tom svitu, mhou jenž zalit<br>
a deštěm popela a smutkem jeho skonu,<br>
v tom šeru bez kontur a ostrých čar a rysů,<br>
bez barev záchvějův a bez hýření tónů,<br>
kde v stíny pliživé vše dlouží se a schvívá.<br>
<br>
A duše znavena se smutkem všeho splývá.<br>
<br>
<strong>Mrtvé přátelství</strong><br>
<br>
Bez barev, ponurý, jak s pohřebními rytmy<br>
den za dnem počíná v šeď soumraku se tkát.<br>
Z mrtvého přátelství jen stesk zbyl v duše přítmí.<br>
Jak vězeň v celu svou jdu v apatie chlad.<br>
<br>
A dálky bezcílné teď k obzoru se chýlí.<br>
Z jezera Neznáma kvil tichý slyšeti...<br>
Jen vlídná vzpomínka jak zesláblý a bílý<br>
jas lampy stažené plá ve tmy paměti.<br>
<br>
Jen vlídná vzpomínka, jak v podzim hřbitov bývá,<br>
když slunce rozzáří se jako v kalném snu<br>
do vzduchu mokrého, v němž vůně zvlhlá splývá<br>
a v plochy leštěné se klade mramoru.<br>
<br>
Vše posléz povlékne šeď kajícnické řízy.<br>
V těch sadech Minula, na stezce zapadlé,<br>
kde nikdo nechodí, směs barev, tónů zmizí<br>
jak obraz chycený jen letmo v zrcadle.<br>
<br>
Bez barev, ponurý, jak s pohřebními rytmy<br>
den za dnem počíná v šeď soumraku se tkát.<br>
Z mrtvého přátelství jen stesk zbyl v duše přítmí.<br>
Jak vězeň v celu svou jdu v apatie chlad.<br>
 <br>
<strong>Tuberózy</strong><br>
<br>
V mdlých vůních tuberóz, jež dýší zapomnění,<br>
za noci poslední, jež neuvidí rána,<br>
má duše odejde v sen, jemuž konce není,<br>
jak tepem andělských jsouc křídel zkolébána.<br>
<br>
V mdlých vůních tuberóz, jež dýší zapomnění,<br>
mé touhy, naděje se nesplněny zkojí<br>
a půjdou jako stín, jak nedosněné snění<br>
za stínem duše mojí.<br>
<br>
<br>

<strong>Jiří Karásek ze Lvovic: Endymion</strong><br>
<br>
<strong>Balada o královně Johaně Kastilské</strong><br>
<br>
O smutné královně jsem četl příběh ten.<br>
Ji manžel zapudil. Však i když zhasl sen,<br>
<br>
jej milovala dál. A když pak mrtev byl,<br>
tu prudce pojala jej v lokte, jak by žil.<br>
<br>
Nedala pohřbít ho. U rakve, v záři svic<br>
se nad ním skláněla, rty jeho líbajíc.<br>
<br>
Hleděla v podobu, jež drahá byla jí.<br>
Mrtvolu vozila pak dlouho po kraji,<br>
<br>
až hnila příšerně. Blíž každý jít se bál.<br>
Královna šílená však u ní dlela dál.<br>
<br>
Johano Kastilská, mne dojal příběh ten,<br>
jenž vůní mrtvolnou tak dusně opojen.<br>
<br>
Já v chvílích soumraku, kdy v komnatě jsem sám,<br>
na tebe, královno, si často vzpomínám.<br>
<br>
Mé lásky bývalé teď s touhou lítostnou,<br>
jak oživly by zas, blíž ke mně v šeru jdou.<br>
<br>
Chci v tváře podívat se mrtvému zas snu.<br>
A s bázní šílenou pak rakev otevru.<br>
<br>
Chci v mrtvá tajemství a v minulost zas zřít.<br>
Chci znova pohledět v těch očí šedý svit.<br>
<br>
Však běda! Minulost! Jak hrůzně jsem jí jat!<br>
Hnus, šklebný milenec, zde jen, pln starých zrad.<br>
<br>
A dávná laskání, mé štěstí, touhy v něm,<br>
teď v plísni, v rozkladu jen dýší odporem.<br>
<br>
A k rakvi průvodem dav démonický jde.<br>
To děsy, výčitky a všechny trýzně mé.<br>
<br>
Mír? Vůně? Tajemno? Vše hniloba je, hnis.<br>
Mrtvolu vozíme, kde láska plála kdys.<br>
<br>
Ta láska bývalá, sen žití zašlého.<br>
Královno šílená, co zbylo ze všeho?<br>
<br>
Královno šílená, kde lásky prudký nach?<br>
Mrtvolu vozíme jen v mrazných temnotách.
<br><br>
<li><strong>Karásek ze Lvovic, Jiří: Ocúny noci</strong>, Odeon, Praha 1984
</TD></TR></TABLE>
</BODY></HTML>
