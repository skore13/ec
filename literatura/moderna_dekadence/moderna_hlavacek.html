<HTML><HEAD><TITLE>Karel Hlaváček: Pozdě k ránu</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Karel Hlaváček: Pozdě k ránu</b>
<br><br>
<strong>Svou violu jsem naladil co možno nejhlouběji</strong><br>
<br>
Svou violu jsem naladil co možno nejhlouběji <br>
a tichý doprovod k ní pozdě za večera pěji.<br>
<br>
Hráč náruživý zádumčivých, zešeřelých nálad,<br> 
chci míti divné kouzlo starých, ironických balad.<br>
<br>
A na zděděnou violu svou těm jen, těm jen hraji,<br>
již k ránu v nocích nejistých do dálek naslouchají...<br>
<br>
Mé melodie chtějí míti smutek všeho toho,<br> 
co rostlo, vykvetlo a zrálo marně, pro nikoho.<br>
<br>
A míti toho naději a neurčitou něhu,<br>
co vzklíčiti chce v těžké půdě dalekého břehu,<br>
<br>
a míti zvuk jenž nesmělý, přec jemný smysly mámí<br>
jak chvění silných drátů, utlumených sordinami,<br>
<br>
a chtějí důvěrnost mít v tichu prodloužených staccat,<br>
když na nejnižších polohách tmou chystají se plakat...<br>
<br>
Na violu svou zděděnou jen tehdy, tehdy hraji,<br> 
když měsíc teprv vyjít má a tma je ještě v kraji<br>
<br>
a vigilie přísná padá za lesy a vodu<br>
a krajem velké tajemství jde slavných Božích Hodů.<br>
<br>
Mé tenké prsty po strunách vždy nervosně se chvějí,<br> 
když tichý doprovod svůj pozdě za večera pěji...<br>
<br>
Svou violu jsem naladil co možno nejhlouběji.<br>
<br>

<strong>Podmořské pralesy se ani nezachvěly</strong><br>
<br>
Podmořské pralesy se ani nezachvěly,<br>
po cestách neschůdných jen táhlý bloudil Vzdech,<br>
z měst zatopených zvony slabě vodou zněly:<br>
vše ve tmách zíralo na Zaslíbený Břeh.<br>
<br>
Lilie klekaly v své nezprzněné běli,<br>
půlnoční modlitbu v svých rozmočených rtech,<br>
a černí delfíni, již na návrších bděli,<br>
při ohních zmírali v svých němých bolestech.<br>
<br>
Až teprv pozdě k ránu, nad břehy když Vyšel <br>
za zpěvu zástupů, za slávy korouhví,<br>
stříbrné pralesy jsem ze sna klekat slyšel<br>
<br>
v dalekých vodách moře, v mysech Tajemství... <br>
A v sadech korálů, jež slabě zrůžověly,<br>
se černé stíny nedočkavě tísnily a chvěly...<br>
<br>

<strong>Dva hlasy</strong><br>
<br>
Dnes dvorce ani po klekání nezavřeli –<br>
dva smutné dvorce na samotách propadlých –<br>
dva hlasy se tam o cos hádaly a přely<br>
při rudých stínech pochodní za vodou vzdálených.<br>
<br>
Byl prvý hluboký a stále chtěl své: ano,<br>
a druhý bázlivý a stále chtěl své: ne,<br>
až zmlkly najednou, když blízko bylo ráno<br>
a měsíc vyšel na chvilku nad vody vzdálené.<br>
<br>
Dnes dvorce ani po klekání nezavřeli –<br>
dva smutné dvorce na samotách propadlých...<br>
Dva hlasy se v nich dlouho mezi sebou přely,<br>
až hlas, jenž prosil, zaúpěl a náhle ztich,<br>
<br>
a hlas, jenž chtěl své „ano" zhluboka si vzdych.
<br><br>
<li><strong>Hlaváček, Karel: Hrál kdosi na hoboj</strong>, Československý spisovatel, Praha 1988
</TD></TR></TABLE>
</BODY></HTML>
