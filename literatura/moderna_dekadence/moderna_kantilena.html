<HTML><HEAD><TITLE>Karel Hlaváček: Mstivá kantiléna</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Karel Hlaváček: Mstivá kantiléna</b>
<br><br>
<em>I.</em><br>
Oh, moje Manon! To juž není nesmělý Váš abbé,<br>
jenž k sličné Manon chodil, stonavé a nudou slabé,<br>
<br>
a při němž Manon doufávala: snad se dneska vzmuží<br>
a začne slibovanou legendu o hříchu žlutých růží...<br>
<br>
Oh, moje Manon! Zvykejte! Dnes hlas mám příliš tvrdý<br>
a jako Géz jen na svůj hlad si mohu býti hrdý.<br>
<br>
Já schválně opustil své soudruhy a rodná pole,<br>
bych zazpívat Vám mohl kantilenu při viole,<br>
<br>
a mstivou kantilenu, v níž by moje ústa chabá<br>
Vám vyčtla, že jste spíše hladem nežli nudou slabá,<br>
<br>
a v níž by vzmužily se moje oči bez tepla<br>
nad legendou, jak luna dlouhým pláčem oslepla...<br>
<br>
Vím, že má Manon všecka nervosní je z všeho toho,<br>
že ráda by si lhala starou touhu pro někoho,<br>
<br>
a zatím ticho trapné, ticho rozespalé všady<br>
na uvítanou jinému se snáší nad zahrady.<br>
<br>
<em>VII.</em><br>
Juž zvečera zarostlé prsty na varhanách únavou spaly,<br>
a pod hřívou ryšavou dlouho kdos tajil svůj pláč,<br>
neb lhalo tu všecko – i svíce, jež v temnotách pohasínaly,<br>
i obrazy svatých: oh, zsinalé tváře vždy nejspíš snad lhaly...<br>
<br>
Vše lhalo tu, všecko. I pižmová levkoje vůní svou lhala,<br>
i luna, jež kohosi vzbuditi marně se vysilovala,<br>
i veliká, zarostlá ruka, jež k ránu již bojácně spala,<br>
a ryšavá hříva: oh, ryšavá hříva vždy nejvíc snad lhala.<br>
<br>
Pak únavou zapadla luna, jež marně se vysilovala...<br>
<br>
A svárlivé ruce, jež za dne se divoce ze zvyku rvaly,<br>
se pomalu budily z mrákot, jak v bolestné závrati spaly,<br>
a hubené, zarostlé prsty, jež ze všeho nejvíce lhaly,<br>
tak bázlivě k hořením oktávám z ticha se přibližovaly<br>
<br>
a hrály pak tichounké impromptu, bázlivé impromptu hrály.<br>
<br>
<em>VIII.</em><br>
Je večer – černé mraky jdou<br>
neplodnou, chorou krajinou<br>
se modlit Anděl Páně...<br>
Klekají tiše nad lada,<br>
kde ironická nálada<br>
mdle usmívá se na ně.<br>
<br>
Je hříšný večer, večer mdlý,<br>
nikdo se s nimi nemodlí.<br>
<br>
A černé mraky k Věži jdou,<br>
jež dříme v dálce za vodou,<br>
a ruce věší na ni...<br>
Však zvony mdlé jsou bez moci<br>
a spí po dlouhé nemoci<br>
a neprocitnou ani.<br>
<br>
Je hříšný večer, večer mdlý,<br>
ni zvony mé se nemodlí.<br>
<br>
A zbožné mraky dále jdou<br>
se svojí marnou modlitbou<br>
a s tichým smutkem jejím...<br>
A moje rusá nálada<br>
mdle usmívá se na lada<br>
a ironisuje jim:<br>
<br>
Je hříšný večer, večer mdlý,<br>
u nás se nikdo nemodlí.<br>
<br>
<em>XII.</em><br>
Již mrtvo vše, již mrtvo vše, kraj ani nezavzdýchá –<br>
a marno vše a marno vše – ten tam je vzdor a pýcha,<br>
ryk msty již nikdy nezazní zde do mrtvého ticha.<br>
<br>
Tlí v polích marné modlitby na tělech hnisajících,<br>
těch, kteří známku geusovství ve vpadlých měli lících<br>
a kteří mstili, mstili ji na Krésech hodujících.<br>
<br>
Po polích sirné plameny nad mrtvolami svítí –<br>
oh moje Manon ješitná – hle konec, konec žití,<br>
jen plačte s mojí violou – i její struny cítí:<br>
neb mrtvo Gézů království – oh, muselo tak býti.
<br><br>
<li><strong>Hlaváček, Karel: Hrál kdosi na hoboj</strong>, Československý spisovatel, Praha 1988
</TD></TR></TABLE>
</BODY></HTML>
