<HTML><HEAD><TITLE>Kchung Šang-žen: Vějíř s broskvovými květy</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Kchung Šang-žen: Vějíř s broskvovými květy</b>
<br><br>
<em>5. NÁVŠTĚVA PAVILÓNU JARNÍ ZELENĚ<dd>
Třetí měsíc roku Kuej-wej   (1643)<br></em>
<br>
CHOU FANG-JÜ <em>vejde v plášti a klobouku a zpívá</em><dd>
V Nankingu ještě přepych a bohatství žijí.<dd>
Cítíš tu vůni z dob Šesti dynastií.<dd>
Kraj plný jara je a já tu bolestně nyji:<dd>
vždyť teplý vítr uspíší květ<dd>
a pak ho serve vítr a déšť,<dd>
já snad to jaro ani neužiji.<br>
Jsem Chou Fang-jü! K čemu je mi vzdělání a rytířské ctnosti, když mi válka uzavřela cestu domů do Che-nanu? Trávím toto nádherné jaro v Nankingu, jsem tu hostem, ale necítím se dobře. Jaro mě zneklidňuje. Včera jsem se setkal s panem Jangem, který mi řekl o mladinké dívce jménem Vonička. Je prý chloubou čtvrti rozkoší. I mistr Su, který ji učí zpívat, mi radí, abych se stal jejím prvním milencem. Není to však jednoduché, neboť na to prostě nemám. Nemohu dnes, o Svátku čistoty a jasu, zůstat sám. Musím do zeleně na okraj města! Mám sejít podívat ke Starému dvoru? <em>Jde a zpívá</em><dd>
Až na východ města<dd>
k domům rozkoší musíš.<dd>
U každých dveří se vrby zelenají<dd>
a jejich proutky jak otěže se zdají,<dd>
které kolemjdoucím z cesty uhýbají.<dd>
A každé ty dveře párek vlaštovek ukrývají.<br>
VYPRAVĚČ LIOU <em>vystoupí a recituje</em><dd>
Žluva – jitřní pták – mě ze sna ruší<dd>
a jarní stesk přepad mou starou duši.<br>
Kampak máte namířeno, mladý pane!<br>
CHOU FANG-JÜ <em>se otočí a spatří Lioua</em><br>
To jsem rád, že vás vidím! Jdu se trochu projít do zahrad východní čtvrti a je mi teskno, že jsem sám.<br>
VYPRAVĚČ LIOU<br>
Jsem volný, mohu vás doprovodit. <em>(Opíší v chůzi kruh, naznačujíce cestu do východní čtvrti.) Liou ukazuje</em> Vidíte, to jsou pověstné domy nad říčkou Čchin-chuaj.<br>
CHOU FANG-JÜ <em>zpívá</em><dd>
Nad jarní vodou se vznášejí,<dd>
okna se odrážejí v zelené hladině.<dd>
Klene se modravá obloha,<dd>
přes zeď květ meruněk vyhlédl nevinně.<br>
VYPRAVĚČ LIOU<br>
Jsme na Dlouhém mostě. Přejděme na druhou stranu.<br>
CHOU FANG-JÜ <em>zpívá</em><dd>
Dřevěný most tě tam bezpečně dovede,<dd>
ať hledáš čajovnu, či si chceš posedět při víně.<br>
VYPRAVĚČ LIOU<br>
Nu a tady je Starý dvůr.<br>
CHOU FANG-JÜ <em>zpívá</em><dd>
V uličkách křivých ted v této hodině<dd>
rušno je od křiku prodavačů květin.<br>
VYPRAVĚČ LIOU<br>
V této ulici bydlí samé slavné kurtizány.<br>
CHOU FANG-JÜ<br>
Dnes to i tady vypadá svátečně. Všimněte si... <em>Zpívá</em><dd>
Na černých lakových dveřích jsou něžné větévky vrb.<br>
VYPRAVĚČ LIOU<br>
Za těmito velkými dveřmi bydlí Krásná Li.<br>
CHOU FANG-JÜ<br>
Povězte mi, kde bydlí Vonička?<br>
VYPRAVĚČ LIOU<br>
Vonička je přece schovankou Krásné Li.<br>
CHOU FANG-JÜ<br>
To se povedlo! Chystám se ji navštívit a najednou stojím před<br>
jejím prahem.<br>
VYPRAVĚČ LIOU<br>
Počkejte, zaklepu. <em>Klepe na dveře.</em><br>
HLAS <em>za scénou</em><br>
Kdo je tam?<br>
VYPRAVĚČ LIOU<br>
Já, starý Liou! Copak mě nepoznáváte? Vedu vzácného hosta.<br>
HLAS <em>za scénou</em><br>
Krásná Li ani její dceruška nejsou doma.<br>
VYPRAVĚČ LIOU<br>
Kampak šly?<br>
HLAS <em>za scénou</em><br>
Na Slavnost dárků. K paní Pien.<br>
VYPRAVĚČ LIOU<br>
Pravda, zapomněl jsem! Dnes je slavnost.<br>
CHOU FANG-JÜ<br>
Jaká slavnost?<br>
VYPRAVĚČ LIOU <em>si hladí nohy</em><br>
Povím vám to, ale teď mě bolí nohy, ušel jsem se. Posaďme se tady na tu kamennou lavičku. <em>Usednou</em> Víte, mladý pane, všechny slavné nevěstky tady v okolí jsou přísežnými sestrami a o každém svátku se scházejí a pořádají slavnost. <em>Zpívá</em><dd>
Jako by byly přivázány k sobě<dd>
a nerozlučné jako hejno hus,<dd>
když přijde čas, v té době<dd>
všechny se vystrojí a vyjdou ven.<br>
CHOU FANG-JÜ<br>
Rozumím. Dnes o Svátku čistoty a jasu odešly na slavnost. Proč jí říkají Slavnost dárků?<br>
VYPRAVĚČ LIOU<br>
Protože každá s sebou přinese krabici s roztodivnými dárky a dobrotami. <em>Zpívá</em><dd>
Mořské pochoutky,<dd>
mušle ústřic,<dd>
teplé víno.<br>
CHOU FANG-JÜ<br>
A jak se baví, když se tak sejdou?<br>
VYPRAVĚČ LIOU<br>
Závodí ve zpěvu a hudbě. <em>Zpívá</em><dd>
Na měsíční kytaru brnkají,<dd>
na píšťaly tesklivě pískají.<br>
CHOU FANG-JÜ<br>
To je zajímavé. A smí tam muži?<br>
VYPRAVĚČ LIOU   <em>s odmítavým gestem</em><br>
Nesmí! Nesmí! Děvčata jsou přesvědčena, že ti by jim zábavu pokazili. A tak se pečlivě zavírají nahoře v pavilónu a zvědavci musí stát hezky dole, na dvoře.<br>
CHOU FANG-JÜ<br>
A co když se některému jedna z dívek líbí? Jak se s ní setká?<br>
VYPRAVĚČ LIOU<br>
Vyhodí jí nějaký dárek nahoru na balkón a ona mu odpoví tím, že mu něco shodí dolů, třeba ovoce. <em>Zpívá</em><dd>
A tak si domluví –<dd>
jako když dvojice pohárů cinkne –<dd>
to sladké setkání na lůžku voňavém.<br>
CHOU FANG-JÜ<br>
Něj raději bych se tam rovnou rozběhl.<br>
VYPRAVĚČ LIOU<br>
A proč ne?<br>
CHOU FANG-JÜ<br>
Nevím, kde paní Pien bydlí.<br>
VYPRAVĚČ LIOU<br>
Bydlí v Pavilónu jarní zeleně. Není to daleko. Dovedu vás tam. <em>Znovu opíší v chůzi kruh cestou k pavilónu a recitují</em><br>
CHOU FANG-JÜ<dd>
Na každém domě zříš větévku zaraženou.<br>
VYPRAVĚČ LIOU<dd>
Je slyšet píšťaly prodavačů šťávy.<br>
CHOU FANG-JÜ<dd>
V každé uličce krásných dívek davy.<br>
VYPRAVĚČ LIOU<dd>
Přes mlžnou řeku se můstky klenou.<br>
<em>Ukazuje</em> Tady je to, pojďte, mladý pane. <em>Překročí práh. Jang a mistr Su také vejdou na  scénu a vítají je. Recitují</em><br>
JANG<dd>
Krátíme si dlouhou chvíli v kruhu sladkých žen.<br>
MISTR SU<dd>
Díváme se s potěšením na houf krasavic.<br>
JANG<br>
Nečekal jsem, milý příteli, že vás potkám tady!<br>
CHOU FANG-JÜ<br>
Slyšel jsem, že jste byl dnes u Jüana Vousáče, a také jsem nemyslel, že se tu setkáme.<br>
MISTR SU<br>
Vždyť přichází kvůli vašim námluvám!<br>
VYPRAVĚČ LIOU<br>
Posaďte se, prosím. <em>Všichni usednou.</em><br>
CHOU FANG-JÜ<br>
Půvabný pavilón! <em>Zpívá</em><dd>
Hle ta<dd>
veliká okna, prostorný dvůr.<dd>
Připadám si jak v poduškách snového světa.<br>
Není tu Vonička?<br>
JANG<br>
Je nahoře.<br>
MISTR SU <em>ukazuje nahoru</em><br>
Slyšíte? Hrají tam a zpívají.<br>
<em>Je slyšet hru varhanních píšťal a fléten, louten a harf.</em><br>
CHOU FANG-JÜ<dd>
Jak z oblak ta líbezná hudba, ten líbezný tón<dd>
k nám ze strun slétá,<br>
<em>Ozvou   se   mračné   gongy</em><dd>
jak nefritu zvonivý tón<dd>
za zvukem zvuk nitro mé leká.<br>
<em>Tklivý tón fléten</em><dd>
Jako když ohnivák vzlétá.<br>
Hlas flétny mě bodá až u srdce! <em>Vyhodí nahoru nefriíový přívěsek z vějíře.</em> Musím ji zasáhnout...!<dd>
Ty šperku z nefritu vysoko leť,<dd>
doleť k mé krásce! Mé srdce bušící čeká...<br>
<em>Dolů slétne bílý šátek, v němž jsou zabaleny třešně.</em><br>
VYPRAVĚČ LIOU<br>
Vida, shodila ovoce!<br>
MISTR SU <em>rozbalí šátek a vysype třesné na misku na stole</em><br>
Třešně! Letos jsou nějak brzy.<br>
CHOU FANG-JÜ<br>
Kdo je shodil? Jakou bych měl radost, kdyby to byla Vonička.<br>
JANG <em>prohlíží si šátek</em><br>
Podle toho sněhobílého šátku soudím, že to byla ona.<br>
KRÁSNÁ LI <em>přináší konvici s čajem a za ní jde Vonička s vázou s květinami. Recituje</em><dd>
Motýlek přelétá za vůní vějíře<dd>
a krásky scházejí s terasy ohniváka.<br>
MISTR SU <em>užasle</em><br>
Pohleďte! Andělé sestupují s nebes!<br>
VYPRAVĚČ LIOU spráskne ruce<br>
Amitábho!<br>
<em>Všichni vstanou a Jang vede Choua k ženám.</em><br>
JANG<br>
Seznamte se! Krásná Li a zde – Vonička.<br>
CHOU FANG-JÜ <em>se představí Krásné Li</em><br>
Jsem Chou Fang-jü z Che-nanu. Přál jsem si poznat vás. Dnes se mi mé přání splnilo. <em>Dívá se na Vaničku</em> Tak mladinká a půvabná!   Přítel Jang má oči jako ostříž a vybíral dobře! <em>Usedají</em><br>
KRÁSNÁ LI<br>
Poslužte si, prosím. Čaj z Chu-čchiu. <em>Všichni pijí.</em><br>
VONIČKA <em>pronese verše</em><dd>
Zeleň vrb, nach meruňkových květů<dd>
jarní svátek hlásí všemu světu.<br>
JANG <em>i ostatní chválí</em><br>
Výborný čaj! A kolem všechno kvete... Nevídané setkání!<br>
JANG<br>
Při takovém setkání nesmí ovšem chybět víno.<br>
KRÁSNÁ LI<br>
Víno je připraveno, avšak hostitelka, moje přítelkyně Pien, nemůže zatím přijít dolů. Dovolte, abych ji zastoupila. Chlapče! Přines víno! Nezahrajeme si nějakou hru, aby se nám lépe pilo?<br>
VYPRAVĚČ LIOU<br>
Nechť hostitelka navrhne, co budeme hrát.<br>
KRÁSNÁ LI<br>
Příliš velká čest pro mne!<br>
MISTR SU<br>
Je to vaše povinnost.<br>
KRÁSNA LI<br>
Dovolte tedy... <em>Vyndá z rukávu hrací kostky</em> Voničko, vezmi pohár a nabídneš jej tomu, komu padne číslo. Budeme pít po řadě. K vypitému poháru musí každý přidat něco ze svého umění. Vyhlašuji tyto náměty: jednička znamená třešeň, dvojka čaj, trojka vrbu,   čtyřka   meruňku,  pětka  nefritový  přívěsek  na   vějíři,   šestka sněhobílý šátek. Voničko,  nabídni víno panu  Chou. <em>Vonička   mu  nalévá.  Chou Fang-jü pije a Krásná Li hází kostkou</em>  Padla pětka!  Přívěsek vějíře.  Dopijte a   přidejte něco k dobru na toto téma.<br>
CHOU FANG-JÜ<br>
Tady  jsou   mé   verše:<dd>
Ozdoby vějířů mých jižních krasavic,<dd>
pročpak se skrýváte v širokých rukávech?<dd>
Přívěsek z nefritu sem tam se kymácí<dd>
a vějíř vydechne voňavý dech.<br>
JANG<br>
Pěkné verše!<br>
VYPRAVĚČ LIOU<br>
Pěkný nefritový přívěsek voňavého vějíře... Jen aby se při houpání nepotloukl.<br>
KRÁSNÁ LI<br>
Je řada na milostpanu Jangovi. <em>Vonička mu nalévá víno, Jang pije a Krásná Li vrhá kostku</em> Je   to   sněhobílý   šátek!<br>
JANG<br>
Složím také verše.<br>
KRÁSNÁ LI<br>
Nesmí se opakovat, co tu už bylo.<br>
JANG<br>
Tak dobrá. Vymyslím rozvinuté téma, pcho-čcheng-tchi:<br>
Hedvábí k setření potu! Jarní žár sužuje člověka, šátek prosákl potem, který vyrazil na tváři. Čí tvář je třeba utírat do sněhobílá? Ruměnná s bílou se spojují... není to líbezné?<br>
CHOU FANG-JÜ<br>
Výborně  složeno!<br>
VYPRAVĚČ LIOU<br>
Za takové mistrovství slova byste měl dostat vyšší titul.<br>
VOŇIČKA <em>nalévá víno vypravěči Liou</em><br>
Poslužte si, mistře.<br>
KRÁSNÁ LI <em>hází kostkou</em><br>
Dvojka. Čaj.<br>
VYPRAVĚČ LIOU<br>
Tak vy jste všichni měli víno a já jenom čaj?<br>
KRÁSNÁ LI<br>
Ale mistře! Čaj je vaše téma.<br>
VYPRAVĚČ LIOU<br>
Budu vám vyprávět o tom, jak Čang Třetí pil čaj. Je to úryvek z Příběhů od jezerního břehu.<br>
KRÁSNÁ LI<br>
Och, to by bylo moc dlouhé! Raděj si vzpomeňte na nějakou anekdotu.<br>
VYPRAVĚČ LIOU<br>
Tak tedy dobrá! – Básníci Su Tung-pcho a Chuang Šan-ku šli navštívit buddhistického mnicha. Su Tung-pcho mu daroval vzácnou porcelánovou konvici a Chuang Šan-ku libru výborného čaje. Všichni tři se usadili pod borovicí a dali se do čajování. Mnich řekl: „Chuang Šan-ku je známý pro svou zálibu v čaji. Zajímalo by mě však, kolik vypije Su Tung-pcho. Což abyste změřili své síly? Jsem zvědav, kdo vyhraje." Su Tung-pcho se zeptal: ,,A jaká budou pravidla našeho soutěžení?" Mnich řekl: „Budeme hrát hru na otázky a odpovědi. Vy začnete a Chuang Šan-ku bude odpovídat. Když nedá odpověď, můžete ho vyplatit holí a napíšu mu bod. Když vy pohotově neodpovíte, dostanete holí vy a napíšu bod vám. Za každý bod musíte vypít šálek čaje." Su Tung-pchořekl: „Jak chcete. Začínám: Jak navléknout nit do jehly bez ucha?" Chuang Šan-ku na to: „Úpilujeme i špičku." Mnich poznamenal: „Dobrá odpověď." Pak začal Chuang Šan-ku: „Jak se nese nádoba z tykve bez ucha?" Su Tung-pcho odpověděl: „Kdyžpluje po vodě." Fu Jiň řekl: „To také byla dobrá odpověď." Pak se opět zeptal Su Tung-pcho: ,,Je možné vidět blechu v kalhotách?"  Chuang Šan-ku ještě ani neodpověděl, když Su Tung-pcho uchopil hůl a začal ho tlouct. Chuang Šar-ku držel právě v rukou konvici, upustil ji a rozbil. Su Tung-pcho křičel: „Pište mu bod! Já ho zbil!" Mnich se rozesmál: „Ani nemyslím, že byste ho zbil, spíš on něco rozbil!" <em>Všichni se smějí a vypravěč přidává</em> Počkejte, to hlavní teprve přijde. Rozbít takovou konvinci… <em>poklepe na konvici s čajem</em> je přece jen snazší než rozbít tvrdou hlavu Vousáčovu! <em>*&nbsp;(slova konvice i vousáč se řeknou čínsky chu-c’)</em><br>
CHOU FANG-JÜ<br>
Vám se vtipy líhnou přímo na jazyku.<br>
KRÁSNÁ   LI<br>
Voničko, nabídni víno mistrovi Su. <em>Mistr Su pije, Krásná Li vrhá kostku</em> Padla vám jednička. Meruňkový květ.<br>
MISTR SU<br>
Tak to vám zazpívám úryvek árie ze Západního pavilónu. <em>Zpívá</em><dd>
Je večer, v pavilónu květ meruňkový vadne,<dd>
jsem sama zas, jak byla jsem za dne.<br>
VONIČKA<br>
Nabízím teď pohár vína vám, matinko.<br>
KRÁSNÁ LI <em>pije a vrhá kostkou</em><br>
Třešeň!<br>
MISTR SU<br>
Dovolte mi, abych zpíval za vás. Bude to zase ze hry Západní pavilón. <em>Zpívá</em><dd>
Červená třešeň rtů konečně pukla<dd>
a bílý nefrit za ní prosvítá –<dd>
konečně promluvila ta ústa dávno zmlklá.<br>
VYPRAVĚČ LIOU<br>
Mistr Su by měl být pokutován! Zpívá o jiných třešinkách, než jsou tady na misce.<br>
MISTR SU<br>
Přijímám! <em>Sám si naleje víno a pije.</em><br>
KRÁSNÁ LI<br>
Teď by měla pít Vonička.<br>
CHOU FANG-JÜ<br>
Dovolte, posloužím jí. <em>Nalévá a Vonička pije.</em><br>
KRÁSNÁ LI <em>vrhá kostku</em><br>
To jsem si myslela! Vrba! Zpívej, Voničko.<br>
VONIČKA <em>se stydí.</em><br>
KRÁSNÁ LI<br>
Dětina! Stydí se. Ujměte se toho laskavě někdo za ni. Jméno mistra Liou se píše znakem pro vrbu, měl by ji zastat on.<br>
MISTR SU<br>
Ano, a ke všemu je dnes den vrbových proutků!<br>
VYPRAVĚČ LIOU<br>
Moje jméno mi, jak vidím, nic dobrého nepřináší. Chtějí mi dát o dnešním svátku vrbový věnec jako děcku! <em>Všichni se smějí.</em><br>
MISTR SU<br>
Tento výrok vám můžeme započítat.<br>
CHOU FANG-JÜ<br>
Víno máme, poseďme ještě!<br>
VYPRAVĚČ LIOU<br>
Podobná společnost krásných dam a učených pánů se hned tak nenajde! <em>Vybízí Voničku a Choua</em> Připijte si vy dva! Na přátelství. <em>Vonička si skryje tvář do rukávu a uteče</em><br>
MISTR SU<br>
To děvče rudne, když se člověk jen zmíní! A co vy, mladý pane, jak se vám zamlouvá milenka, kterou jsme vám vybrali?<br>
CHOU FANG-JÜ<br>
Mám za sebou těžší zkoušky, než je tato otázka.<br>
KRÁSNÁ LI<br>
Máte-li o ni opravdový zájem, určíme příhodný den, kdy vás uvítáme ve svém domě.<br>
JANG<br>
Patnáctý den třetího měsíce, kdy je všechno v květu, hodil by se, myslím, skvěle!<br>
CHOU FANG-JÜ<br>
Jen se obávám... nemám teď zrovna nazbyt... těžko budu moci obstarat  hostinu.<br>
JANG<br>
S tím si starosti nedělejte! Vystrojím hostinu a připravím dary.<br>
CHOU FANG-JÜ<br>
Nemohu s tím přece obtěžovat vás!<br>
JANG<br>
Je to moje milá povinnost.<br>
CHOU FANG-JÜ<br>
Tisíceré   díky!   <em>Zpívá</em><dd>
Jako bych se dostal do království vil,<dd>
oblak sladkých tužeb nad hlavou mi plul.<dd>
Jenom rychle zapomenout na přeludy vil,<dd>
jarní láska nesmí prolhaný mít cíl.<dd>
Abych tento svatý svazek nezmarnil,<dd>
připravím se na to sladké setkání.<br>
<em>Ukloní se na rozloučenou.</em><br>
KRÁSNÁ LI<br>
I já nyní půjdu. Pozvu na ten den herce a všechny přítelkyně. Bude tam hudba a veselo! <em>Odejde.</em><br>
VYPRAVĚČ LIOU <em>k mistru Su</em><br>
Oh! Zapomněl jsem, že my dva se nebudeme moci zúčastnit!<br>
JANG<br>
Jak to?<br>
MISTR SU<br>
Generál Chuang Te-kung bude v ten den kotvit se svou lodí blízko Západní brány Nankingu. Pozval nás na slavnost vlajek.<br>
CHOU FANG-J Ü<br>
Co tedy navrhujete?<br>
JANG<br>
Pozveme herce Tinga, Sena a Canga, ti také dobře zpívají a pobaví nás. <em>Recitují</em><br>
<br>
<dd>MISTR SU
<dd>Krásné jsou ženy z Pavilónu jarní zeleně.<br>
<dd>JANG
<dd>Zde v domech lásky ještě starý přepych <dd>najdeme.<br>
<dd>VYPRAVĚČ LIOU
<dd>Jaro je plné toulek do květů a zeleně.<br>
<dd>CHOU FANG-JÜ
<dd>Mě čeká lůžko přebohatě květy prostřené.
<br><br>
<li><b>Kchung Šang-žen: Vějíř s broskvovými květy</b>, přel. D.Kalvodová, Odeon, Praha 1968
</TD></TR></TABLE>
</BODY></HTML>
