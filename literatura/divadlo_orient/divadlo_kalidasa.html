<HTML><HEAD><TITLE>Kalidása: Ztracený prsten</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Kálidása: Ztracený prsten</b>
<br><br>
<i>První dějství</i><br>
ŠAKUNTALÁ <I>(za scénou)</I><br>
Sem pojďte! Anasújo, Prijamvado!<br>
KRÁL <I>(se rozhlíží)</I><br>
Ach, dívky přišly zalít stromky. Jak jsou půvabné ty mladé kajícnice. Takové krásy královský dvůr neviděl. Jak zahanbí něžné lesní květiny pyšné květy mých zahrad. Nevidí mne. Vyslechnu, co si povídají.<br>
<i>Vstoupí Šakuntalá se dvěma družkami a zalévají stromky.</i><br>
ŠAKUNTALÁ<br>
Sem, Anasújo! Semhle, Prijamvado!<br>
ANASÚJÁ<br>
Ach Šakuntalo, stromky kajícnic<br>
má srdce tvého otce více rádo<br>
než vlastní dceru.<br>
PRIJAMVADÁ<br>
Ano, jistě víc!<br>
ANASÚJÁ<br>
Tvé něžné ruce stromky zalévají,<br>
a zatím, sama křehčí jasmínu,<br>
bys měla čekat, až se půlnoc v háji<br>
položí k tobě tváří do stínu,<br>
závojem rosy přikryje tě celou<br>
a usne s tebou nad zbloudilou včelou.<br>
ŠAKUNTALÁ<br>
Kdyby mi otec nerozkázal, věř,<br>
zalévala bych sama v našem háji,<br>
svou sestrou Šakuntalu nazývají<br>
květina, tráva, listí, strom i keř.<br>
<i>Zalévá květiny.</i><br>
KRÁL <I>(tiše)</I><br>
To je dcera Kanvova! Proč spoutal to krásné tělo slibem kajícnosti, proč ji nutí k práci? Což se může něžný list lotosu zaříznout do tvrdého pně jako nůž? – Snad mne tu mezi stromy nevidí.<br>
ŠAKUNTALÁ<br>
Ach, jak jsou šaty z lýka těsné!<br>
PRIJAMVADÁ<br>
Ano!<br>
Však lýko za to přece nemůže,<br>
ale tvá ňadra!<br>
ANASÚJÁ<br>
Pohleď na růže,<br>
na nahém slunci oddychnou si ráno,<br>
ale když těžká noc je přikryje...<br>
ŠAKUNTALÁ<br>
Ach Anasújo, uvolni mi je!<br>
ANASÚJÁ <i>jí uvolňuje šat.</i><br>
KRÁL<br>
Dívky mají pravdu! Ale květ je v prosté trávě půvabnější. A vůně růží za noci ještě opojnější.<br>
ŠAKUNTALÁ<br>
Pohleďte – tamten strom tak tiše na mne kývá.<br>
Vítr jím proběhl jak srdcem zpěv.<br>
<i>Jde ke stromu.</i><br>
PRIJAMVADÁ<br>
A zpívá.<br>
Stůj chvíli u něho. Tak! Jako by se teď<br>
připjala líbezná liána k jeho kmeni.<br>
Stůj chvíli!<br>
ŠAKUNTALÁ<br>
Lichotíš mi.<br>
PRIJAMVADÁ<br>
Ano, v okouzlení.<br>
ŠAKUNTALÁ<br>
Ach Prijamvado, mlč! Hle, včelka! Včelko, leť!<br>
KRÁL<br>
Prijamvadá má pravdu! Líbezná liána, obsypaná<br>
květy, které vydechlo mladé tělo jako ratolest.<br>
ANASÚJÁ<br>
Hleď, šakuntalo, tvoje liána,<br>
dalas jí jméno <i>Ta, jež svítí lunou.</i><br>
A mangový strom chrání pod korunou<br>
svou křehkou choť! Ach, jak je oddaná!<br>
Tys na ni zapomněla?<br>
ŠAKUNTALÁ<br>
Ale ne!<br>
<i>Jde k liáně.</i><br>
Na tebe, milá sestro, Šakuntalá<br>
už nikdy nezapomene.<br>
Ten krásný čas, kdys prvně milovala<br>
a travou přišla luna s pochodní<br>
a háj ti šeptal: jen se rozhodni! –<br>
a strom tvou láskou omládl a kvete<br>
a v tichém snění se tu milujete.<br>
<i>Zamyslí se.</i><br>
PRIJAMVADÁ <I>(k Anasúje)</I><br>
Víš, o čem Šakuntalá sní?<br>
ANASÚJÁ<br>
To nevím!<br>
PRIJAMVADÁ<br>
Sní, že křehká, bezbranná<br>
si najde chotě jak ta liána.<br>
ŠAKUNTALÁ <I>(rozhněvaně)</I><br>
Tohle si přeješ, Prijamvado, ty!<br>
KRÁL <I>(tise)</I><br>
Kéž by její matka, byla z jiné rodiny než otec! Pak bych se o ni mohl ucházet. Srdce mi říká, že je mi souzena, jinak by po ní tolik netoužilo.<br>
ŠAKUNTALÁ<br>
Podráždila jsem kapkou vody včelu.<br>
Píchne mě! Píchne...<br>
PRIJAMVADÁ<br>
Letí k tvému čelu<br>
tak jako k půvabnému květu. Stůj!<br>
Neoháněj se!<br>
KRÁL<br>
Jen si poletuj,<br>
bzuč u něžného ouška, šťastná včelo,<br>
když moje srdce láskou oněmělo,<br>
tys našla pravou cestu k půvabům,<br>
k vlasům a k očím, k jejím sladkým rtům.<br>
ŠAKUNTALÁ<br>
Už se jí, milé sestry, neubráním,<br>
ach, pomozte mi!<br>
<i>Rozhlíží se.</i><br>
Už je tady zas.<br>
ANASÚJÁ <I>(se směje)</I><br>
Zavolej krále!<br>
PRIJAMVADÁ<br>
Utíkej si za ním,<br>
je naším ochráncem.<br>
KRÁL <I>(tiše)</I><br>
Teď je můj čas.<br>
<i>Váhá.</i><br>
Nesmějí však poznat, že viděly krále!<br>
ŠAKUNTALÁ<br>
Už je zas tady!<br>
KRÁL <I>(se přiblíží)</I><br>
Kdo chce ublížit<br>
bezbranným dívkám?<br>
<i>Všechny se uleknou.</i><br>
PRIJAMVADÁ<br>
Vzácný pane, klid!<br>
ANASÚJÁ<br>
Sestra se bojí včelky.<br>
<i>Ukazuje na Šakuntalu.</i><br>
KRÁL<br>
Nenadále<br>
jsem vstoupil, krásné dívky, mezi vás.<br>
<i>K Šakuntale</i><br>
Neruším dílo pokání?<br>
ŠAKUNTALÁ <i>není schopna slova.</i><br>
ANASÚJÁ	Ó pane,<br>
bud vítán! Šakuntalo!<br>
ŠAKUNTALÁ <i>mlčí.</i><br>
ANASÚJÁ<br>
Slyšelas?<br>
Jdi, přines ovoce – dnes natrhané.<br>
KRÁL<br>
Už splnily jste svoji povinnost.<br>
Ta vlídná slova stačí.<br>
PRIJAMVADÁ<br>
Jsi náš host.<br>
Zde ve stínu si odpočiň!<br>
KRÁL<br>
Jen chvíli!<br>
Vy jste se jistě také unavily.<br>
ANASÚJÁ<br>
Je tu host, Šakuntalo, neslyšíš?<br>
Pojď, sedneme si k němu.<br>
<i>Sedají si.</i><br>
Semhle, blíž!<br>
Či nedbáš svaté povinnosti k hostu?<br>
ŠAKUNTALÁ <I>(tiše)</I><br>
Jako bych přišla k větrnému mostu<br>
a po něm kráčí ke mně sladký cit,<br>
jenž nemá místa zde, v tom svatém háji.<br>
KRÁL <I>(se na ně dívá)</I><br>
Krása a mládí se tu potkávají.<br>
Jak vám to sluší! Chtěl bych tady žít!<br>
PRIJAMVADÁ <I>(tiše k Anasúje)</I><br>
To obyčejný člověk jistě není.<br>
Hleď, jak se chová – a ta jeho řeč!<br>
ANASÚJÁ <I>(tiše k Prijamvadě)</I><br>
Já se ho zeptám.<br>
<i>Hlasitě</i><br>
Vaše okouzlení<br>
na místě bylo by snad jinde, leč<br>
zde, kde se ženy všeho světa vzdaly...<br>
Kdo jsi ty? Kde tě králem nazývali?<br>
Kde naříkají, že jsi odešel?<br>
A proč jsi zrovna v tahle místa přišel?<br>
ŠAKUNTALÁ <I>(tiše)</I><br>
Jako by teď byl mou otázku slyšel.<br>
KRÁL <I>(k sobě)</I><br>
Mám se dát poznat?<br>
<i>K dívkám</i><br>
Král mě poslal, chtěl,<br>
abych se přesvědčil, zda nerušeně<br>
můžete konat dílo pokání.<br>
ANASÚJÁ<br>
Věděly jsme, že král nás ochrání.<br>
<i>Prijamvadá a Anasújá pozorují krále a Šakuntalu.</i><br>
PRIJAMVADÁ <I>(tiše k Šakuntale)</I><br>
Víš, co je nejdražší snad každé ženě?<br>
Ženich! A nyní překročil tvůj práh.<br>
Být zde tvůj otec...<br>
ŠAKUNTALÁ<br>
Mluvíš v hádankách.<br>
KRÁL<br>
Teď já se něco zeptám!<br>
ANASÚJÁ<br>
Ptej se, chceš-li.<br>
KRÁL<br>
Je tahle dívka dcera Kanvova?<br>
Vždyť v odříkání její roky přešly...<br>
ANASÚJÁ<br>
Však není jeho dcerou doslova.<br>
Znáš přece Kašjapu?<br>
KRÁL<br>
To známé jméno?<br>
ANASÚJÁ<br>
A jeho syn je jejím otcem.<br>
KRÁL<br>
Ach!<br>
Snad Kušik?<br>
ANASÚJÁ<br>
Ano.<br>
PRIJAMVADÁ <I>(tiše)</I><br>
Vše je prozrazeno.
<br><br>
<li><b>Kálidása: Ztracený prsten</b>, přel. F.Hrubín, SNKLU, Praha 1961
</TD></TR></TABLE>
</BODY></HTML>
