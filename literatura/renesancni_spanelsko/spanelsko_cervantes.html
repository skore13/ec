<HTML><HEAD><TITLE>Miguel de Cervantes: Důmyslný rytíř don Quijote de la Mancha</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Miguel de Cervantes: Důmyslný rytíř don Quijote de la Mancha</b>
<br><br>
<i>Díl první, kapitola VIII</i><br>
<b>o velkém vítězství, jehož dobyl chrabrý don Quijote v&nbsp;hrozném a neslýchaném dobrodružství s větrnými mlýny, a o jiných událostech hodných blahé paměti.</b>
<br><br>

Vtom spatřili třicet nebo čtyřicet větrných mlýnů, které na té pláni stojí, a sotva je don Quijote uviděl, řekl svému zbrojnoši:
<dd>„Štěstěna vede naše kroky tak, že bychom si lepšího nemohli věru přát. Jen se podívej, Sancho Panzo, druhu můj milý, tam na ty velikánské obry! Je jich jistě třicet, ne-li o něco víc. A já se s nimi dnes utkám a všechny je pobiji. Z této prvé kořisti vyroste naše bohatství. A bude to boj po právu a řádu válečném, vždyť Bohu slouží, kdo vyhlazuje to dračí šéme s povrchu zemského."
<dd>„Kde jsou, pane, ti obři?" otázal se Sancho Panza.
<dd>„Tamhle před tebou," odpověděl don Quijote. „Cožpak nevidíš ty jejich paže, které bývají i dvě míle dlouhé?"
<dd>„Pozor, pozor, Milosti," řekl na to Sancho, „tamhle to před námi nejsou obři, ale větrné mlýny, a to, co vypadá jako paže, to jsou křídla, která roztáčí vítr, a ta pohybují mlýnským kamenem."
<dd>„Hned je na tobě vidět," řekl don Quijote, „že nemáš o rytířských dobrodružstvích ani ponětí. Obři to jsou! A bojíš-li se, odstup stranou a modli se, zatím co já podstoupím ten lítý a nerovný boj."
<dd>Po těchto slovech bodl ostruhami svého koně Rosinanta, nedbaje Sancha, který na něho křičel, že se vrhá na větrné mlýny, a ne na obry. A tak se vžil do toho, že jsou to obři, že už ani Sancha neslyšel, a třebas již byl docela blízko, nepoznal také, co jsou vlastně zač. Hnal se na ně a křičel z plna hrdla:
<dd>„Neprchejte, zbabělí a mrzcí tvorové, útočí na vás jeden jediný rytíř!"
<dd>V tu chvíli se zvedl trochu vítr a velká křídla se začala točit. Když to uviděl don Quijote, pokračoval mocným hlasem:
<dd>„A kdybyste hýbali větším počtem paží, než jich měl sám obr Briareus, trestu neujdete!"
<dd>To vzkřikl, a odporoučeje se z celého srdce svého vzácné paní Dulcineji, vyprošuje si na ní, aby stála při něm v tom velkém nebezpečí, chráněn dobře štítem, kopí maje přichystáno, vyrazil s Rosinantem vpřed plným tryskem a zaútočil na nejbližší mlýn. Vedl ránu přímo do křídla, a vtom jím vítr zatočil tak divoce, že bylo kopí hned na kusy a strhlo s sebou i koně a jezdce, který se hned válel, všecek pohmožděn, v širém poli. Sancho Panza spěchal pánovi ku pomoci, jak jen osel stačil, a když už byl u něho, viděl, že se rytíř nemůže ani hnout: tak prudce padl totiž na zem i s Rosinantem.
<dd>„Pomoz Pánbůh!" zvolal Sancho. „Copak jsem vám, milostpane, hned neříkal, abyste si rozmyslil, co děláte? Že jsou to jenom větrné mlýny, a kdo by to nepoznal, tomu že se v hlavě též nějak točí?"
<dd>„Mlč, milý Sancho," řekl mu don Quijote, „vždyť přece bojování je víc než cokoli jiného změna za změnou. A pak si též myslím, a to je pravda, že čaroděj Freston, víš, ten, co mi uloupil světnici s knihami, proměnil právě ty obry ve větrné mlýny, aby mě připravil o slávu a vítězství; tak mě nenávidí.Ale ty jeho čáry a kouzla nezmohou nakonec zhola nic proti mému dobrému meči."
<dd>„Aby Pánbůh dal," řekl na to Sancho.
<br><br>
<li><b>Cervantes, Miguel de: Důmyslný rytíř don Quijote de la Mancha</b>, přel. Z.Šmíd
</TD></TR></TABLE>
</BODY></HTML>
