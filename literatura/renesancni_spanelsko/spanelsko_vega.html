<HTML><HEAD><TITLE>Lope de Vega: Zahradníkův pes</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Lope de Vega: Zahradníkův pes</b>
<br><br>
<i>První jednání, 10.výstup<br>
Diana, Marcela, Dorotea, Anarda</i>
<br><br>
Diana:<br>
Někdo z domu se s ní stýká?<br>
Anarda: <br>
Ano.<br>
Diana:         <br>
Který lump a lhář?<br>
Anarda: <br>
Teodor.<br>
Diana:	<br>
Můj sekretář?<br>
Anarda: <br>
Nevím, aspoň se to říká.<br>
Diana: <br>
Anardo, teď můžeš jít.<br>
Anarda:<br>
Pochopte je, milostpaní.<br>
Diana: <br>
Když už vím, že chodí za ní,<br>
přece jen mám větší klid.<br>
Marcelo, pojď sem!<br>
Marcela:                                <br>
Můj bože!<br>
Prosím, už jsem tady.<br>
Diana:	<br>
Sláva.<br>
Svěřila jsem ti své věci,<br>
čest i pověst, je to pravda?<br>
Marcela: <br>
Paní, co vám žalovaly?<br>
Věřte, že jsem vždycky dbala<br>
věrně o své povinnosti.<br>
Diana: <br>
Věrně?<br>
Marcela:	<br>
Co jsem udělala?<br>
Diana: <br>
Přivedla sis do mých komnat<br>
amanta – to není hanba?<br>
Marcela: <br>
To ten Teodor tak blázní,<br>
on mi pořád našeptává<br>
celé kopy hezkých řečí,<br>
až mě z toho bolí hlava.<br>
Diana: <br>
Celé kopy? Ale, ale,<br>
to je úroda, má drahá!<br>
Marcela:<br>
Jak mě potká, jak mě vidí,<br>
hned už něco na mne skládá.<br>
Diana: <br>
Skládá? To snad ne. Co třeba?<br>
Marcela: <br>
Paní, já už nevím sama,<br>
jak to říká, ale pěkně,<br>
já už nevím.<br>
Diana:	<br>
Mluv, co skládá!<br>
Marcela: <br>
Říká třeba: „Do tvých očí<br>
duše má jak hvězda padá",<br>
nebo zase: „Tys mé žití,<br>
bděl jsem do bílého rána,<br>
neb mé snění prozářila<br>
tvoje oslnivá krása."<br>
Nebo chce zas jeden vlásek,<br>
prosí, abych mu ho dala,<br>
že jím sváže bouři touhy,<br>
kterou jsem v něm rozpoutala.<br>
Ale, paní, proč se ptáte<br>
na hlouposti?<br>
Diana:	<br>
Máš ho ráda?<br>
Marcela: <br>
Paní, jak znám Teodora,<br>
vím, že o mne neukládá,<br>
ale smýšlí k tomu cíli,<br>
aby z toho byla svatba.<br>
Diana: <br>
Svatba skutečně je cílem,<br>
k němuž míří čestná láska,<br>
mám vám přiblížit ten cíl?<br>
Marcela: <br>
Paní, co víc bych si přála!<br>
Když vím, že se nehněváte,<br>
že jste milá, hodná, zlatá,<br>
přiznám se vám rovnou, že mám<br>
Teodora strašně ráda –<br>
protože je dobrý chlapec,<br>
poctivec a vtipná hlava.<br>
Takového chlapce nemá<br>
v celé Neapoli žádná.<br>
Diana: <br>
Znám ho dobře z jeho práce,<br>
vím, je schopný, to je pravda.<br>
Marcela: <br>
Ale to je přece jiné,<br>
vidět ho, jak pracně skládá<br>
listy podle etikety,<br>
nebo slyšet zleva zprava<br>
líbezná a sladká slova,<br>
jak je šeptá jeho láska.<br>
Diana: <br>
Marcelo, jsem na tvé straně,<br>
a jak bude doba zralá,<br>
vezmete se, ale víš –<br>
nechtěj, abych zanedbala<br>
povinnosti k svému jménu,<br>
které také má svá práva.<br>
Nemůžete zůstat v domě<br>
oba, to snad chápeš sama.<br>
Když už se to vyzradilo,<br>
tak se musí vaše láska<br>
před očima cizích lidí<br>
ukrýt, aby byla stálá.<br>
Pomohu vám, Marcelko,<br>
mám vás oba velmi ráda.<br>
Teodor je hodný chlapec,<br>
já na něho vždycky dbala,<br>
nu a k tobě, moje milá,<br>
mám svůj vztah, a řeknu zkrátka –<br>
nad tebou chci držet ruku<br>
jako sestra, jako matka.<br>
Marcela: <br>
Děkuji vám, ruce líbám.<br>
Diana:<br>
Jdi, teď chci být chvíli sama.<br>
Anarda: <br>
Tak co bylo – hromy, blesky?<br>
Marcela: <br>
To se ví, že hromovala,<br>
na časy, a už je hezky.<br>
Anarda: <br>
Na co všechno se tě ptala?<br>
Už ví všechno?<br>
Marcela:	<br>
Ano, ví,<br>
ví, že jsem ji nezklamala.<br>
<i>(Děvčata se třikrát pokloní a odejdou)</i><br>
<br>
<i>11. výstup<br>
Diana sama</i><br>
<br>
Diana: <br>
Bolest a žárlivost mi srdce stiská,<br>
když vím, že Teodor má jinou ženu;<br>
znám jeho spanilost a vtip a cenu<br>
a musím závidět té, jež ho získá.<br>
Láska je všech a všem je stejně blízká,<br>
já ale tak lpím na své cti a jménu,<br>
tak ctím svůj rod, že jen si připomenu<br>
nerovnou lásku, připadám si nízká.<br>
Závisti, ach, a ty mě utrápíš,<br>
ty, která kladeš lidem na ramena<br>
štěstí těch druhých jako těžký kříž!<br>
Snad chápeš, po čem toužím jako žena:<br>
buď aby on byl rodem trochu výš,<br>
nebo já byla méně urozená.
<br><br>
<li><b>Vega, Lope de: Zahradníkův pes</b>, přel. E.Frynta, SNKLU, Praha 1962
</TD></TR></TABLE>
</BODY></HTML>
