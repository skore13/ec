<HTML><HEAD><TITLE>Luís de Camőes: Lusovci</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Luís de Cam&otilde;es: Lusovci</b>
<br><br>
<i>Zpěv VIII, sloky 84-99</i><br>
<br>
Zamezit plavcům návrat, toho hleděl<br>
sbor mohamedánů teď dosáhnouti,<br>
aby král Lusovců se nedozvěděl,<br>
kde leží jejich zem a jak tam plouti.<br>
Uvízl tedy Gama zde, jak zvěděl,<br>
když kótvál nedopřál mu pryč se hnouti,<br>
nařídiv skrýt – ve shodě se svým plánem –<br>
kdejaký člun před cizím kapitánem.<br>
<br>
A na námitky, jež se v hněvu rodí,<br>
dí pohan úlisně, ať Gama blíže<br>
přivolá k břehům vzdálené své lodí,<br>
že tak se domů vrátí bez obtíže.<br>
„Tak v dálce kotvit pověsti tvé škodí,<br>
to špatné svědomí vás asi hryže;<br>
kdo není pirát, ale přítel lidu,<br>
ten nebál by se poblíž kotvit v klidu."<br>
<br>
Z těchto slov bystrý Gama rozpoznává,<br>
že kótvál hodlá lodi nablízku mít,<br>
aby je mohl zapálit, tak žhavá<br>
je jeho zášť, již nedovede ztlumit.<br>
A Gama přemítá, až vře mu hlava,<br>
jak čelit těm, kdo chtějí plavce zhubit,<br>
a kterak zmařit léčku nachystanou.<br>
Rozvážil vše, nic neponechal stranou.<br>
<br>
Jako když proti slunci nastavíte<br>
zrcadlo z oceli či broušené sklo<br>
a zlato paprsků tak odrazíte<br>
jinam, kde odrazem se pozalesklo<br>
jak světlá skvrna, kterou hravé dítě<br>
kdekoliv v domě do očí vám blesklo,<br>
když po střeše a zdech jí kmitá hojně<br>
ve stálém pohybu a nepokojně, –<br>
 <br>
tak mysl Gamy těká bez otěží,<br>
když v zajetí si vzpomíná, zda čeká<br>
Coelho s lodicemi u pobřeží,<br>
jak dal mu rozkaz; teď však sám se leká<br>
a tajně vzkáže, třebaže jej střeží,<br>
ať Coelho, jenž není duše měkká,<br>
odpluje zpátky, aby neupadl<br>
do léčky, kterou kótvál jemu kladl.<br>
<br>
Tak jedná ten, kdo nadán Martem touží<br>
rovnat se rekům neznajícím hanu;<br>
ví o všem, do všeho se duchem hrouží,<br>
předvídá útok, myslí na obranu<br>
a s mečem, jehož hrot se vtipem dlouží,<br>
přelstí své soky zchytralostí plánu,<br>
a řídí vše; posměchu by se vydal<br>
vůdce, jenž řek by: „To jsem nepředvídal."<br>
<br>
Drží jej Malabařan ve vězení,<br>
dokud své loďstvo k břehům nepřivolá;<br>
však Gama u vznešeném rozezlení<br>
té hrozby neleká se ani zpola;<br>
spíš hodlá snášet zlo, jež lehké není,<br>
i drzost, jaká po ztrestání volá,<br>
než aby vydal – o tom není řeči –<br>
flotilu svého krále v nebezpečí.<br>
<br>
Tu noc byl ještě držen v uvěznění,<br>
i po část dne, než počal požadovat<br>
rozmluvu s králem; stráž, jež malá není,<br>
však zůstat donutí ho beze slova.<br>
Tu pohan návrhy své jinak změní,<br>
obávaje se hněvu vladařova,<br>
zví-li o této lsti, již nelze skrýti<br>
při delším trvání, jak v duchu cítí.<br>
<br>
Praví, ať Gama veškeré své zboží,<br>
jež prodat chce, dá přivézt na pevninu<br>
a prodá nebo smění, až je složí;<br>
jeť obchod opak válečného činu!<br>
Přestože Gama, oddán vůli Boží,<br>
nevěří nejhoršímu ze zlosynů,<br>
přec souhlasí; ví, utrpí-li škodu,<br>
že za to zboží vyjde na svobodu.<br>
<br>
I shodnou se, že mouřenín dá čluny<br>
na zboží, jehož bude vrchovatě,<br>
neb Gama, na své čluny opatrný,<br>
nechce je vystavovat možné ztrátě.<br>
Vyplují čluny na modravé vlny<br>
pro zboží, jehož bude vrchovatě,<br>
a Gama píše bratrovi, ať zboží,<br>
jímž vykoupí ho, na lodice složí.<br>
<br>
Přivezou zboží v člunech na pobřeží,<br>
kde kótvál přijímá je rozdychtěný;<br>
Alvaro s Diegem však zboží střeží,<br>
aby je prodali za vhodné ceny.<br>
Tak tam, kde nízké duši o zisk běží,<br>
ničím je čest i rozkaz uložený,<br>
jen vizte kótvála, jenž mlčky Gamu<br>
za zboží propouští a volnost dá mu!<br>
<br>
Má totiž za to, že tak zbožím získal<br>
záruku dostatečnou, z níž mu plyne<br>
zisk, jaký by už jistě nevyzískal,<br>
kdyby dál držel Gamu na pevnině.<br>
A Gama, jenž se držel stanoviska,<br>
že na břehu jen zatčení mu kyne,<br>
kdyby se vrátil, – zůstal na palubě<br>
a ničím nezneklidňoval se hrubě.<br>
 <br>
Pokojně na palubě setrvává<br>
a čeká na nejbližší události,<br>
neboť již nedůvěrou vést se dává<br>
k správci, v němž je tak málo šlechetnosti.<br>
Posud sám, bystrý duchu, co se stává,<br>
když lidé klesnou k nízké chamtivosti<br>
a boháče i chudé bez rozdílu<br>
chtíč peněz nutí k odpornému dílu!<br>
<br>
Zabit byl Polydoros králem Thráků,<br>
že velikého pokladu si žádá;<br>
v nedobytnou věž, strmící až k mrakům,<br>
k dceři Akrisia déšť zlata vpadá;<br>
a u Tarpeje za třpyt na zlaťáku<br>
s neřestí lakoty se sešla zrada,<br>
jež mohutnou věž nepříteli vzdala.<br>
(Pak, zlatem dusíc se již, za své vzala!)<br>
<br>
Tvrz plnou zbraní zlato zradou získá,<br>
učiní z přátel zrádce licoměrné;<br>
vznešené zkazí chtivost zlata nízká,<br>
i vojevůdce zradí v noci černé;<br>
čistotu panen špiní kov, jenž blýská,<br>
zmar cti a zásluh řady nepřeberné.<br>
Zlý vliv má rovněž zlato na vzdělání,<br>
slepotou svědomí i rozum raní.<br>
<br>
Vykládá texty zlato víc než lstivě,<br>
zákony dává a hned zneužije;<br>
pro zlato lidé přísahají křivě<br>
a z králů ctitelé jsou tyranie;<br>
i ty, kdo Boha vyznávají živě,<br>
omámí žlutý lesk, jenž kouzelný je –<br>
jak uslyšíte o tom víc než dosti –<br>
a oklame je pod pláštíkem ctnosti.
<br><br>
<li><b>Cam&otilde;es, Luíz de: Lusovci</b>, přel. K.Bednář, SNKLHU, Praha 1958
</TD></TR></TABLE>
</BODY></HTML>
