<HTML><HEAD><TITLE>Jaroslav Durych: Bloudění</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jaroslav Durych: Bloudění</b>
<br><br>
<em>Část první, kapitola VIII</em><br>
<br>
„Škoda, že nám paní kněžna nevyprávěla," řekla Andělka, když se vrátila.<dd>
„Jen vypravuj ty!  O panně limské! Už to nezamlouvej!"<dd>
Byly to asi panny, které byly buď z rodu nižšího či které omrzela společnost družek ctižádostivých. Přitáhly jí sedadlo ke krbu a ze zvláštní ochoty podaly hostům víno a zákusky. Andělka byla zamyšlena, oči jí ztemněly. Usedla si a leutnantovi dala místo vedle sebe. Jiří seděl proti ní.<dd>
„Jak chcete," řekla, „ale bude se o mně říkat, že lhu."<dd>
„To ne!"<dd>
Chvíli mlčela v rozpacích, pak se požehnala.<dd>
„Bylo mi dvanáct, když léta spásy 1616 byla jsem vyrvána židům a ocitla jsem se na lodi s výpravou do zámořských donatorií. Na plavbu se mnoho nepamatuji, poněvadž jsem byla smutná pro zabité židy a nevěřila jsem, že na té lodi doplujeme. Vím, že byla prudká vedra, někteří lidé onemocněli a zemřeli a poněvadž už nebylo daleko k zemi, vezli je s sebou, aby byli pohřbeni. Na lodi byli knězi. Poslední večer loď zapáchala a v noci svítily hvězdy, veliké jako měsíce, břeh země se černal jako hradby, ale na hradbách nebylo lidí ani ohňů. Vojáci se modlili k svatému Jakubu. Nevím ani, co bylo potom. Vypravovali o propadlých ostrovech, o loupežných výpravách, o lidožroutech, o vraždách v Barceloně a o zlatém Inkovi. Země z dálky studila, ač nebe se podobalo zavřené peci. V přístave stavěli veliké pevnosti. Měla jsem zůstati v klášteře. Byly tam palmy a kvetoucí stromy, voda šplouchala a sirotkové divochů si tam hráli pod dozorem španělských jeptišek. Ale bylo tam smutno. Vojáci mě nechtěli vzíti s sebou a knězi mi hrozili. Donatorie byly daleko. Ale připojila" jsem se k pouti otroků, která šla později za nimi. Indiáni si netroufali mě odehnat a starému Španělu, který je vedl, bylo první dny lhostejno, jdu-li a kam. Jedla jsem z rukou indiánských otroků, kteří zapáchali šťávou vonných, jedovatých i léčivých bylin, zvířecím potem a krví. Posadili mě chvílemi na soumara, když se vůdce nedíval. Ale šaty moje chátraly. Táhli jsme živými pouštěmi, velmi smutnými; písčité pouště, které nemají života a duše, nejsou tak smutný; v těchto pouštích byly však vysoké stromy, tak vysoké, že z nich bylo snad viděti přes celý oceán. Křoví bylo ohromné, z dálky mlhavé a z blízka tak vznešeně smutné, že téměř nebylo možno modlit se pro úzkost. Květy se podobaly šatům padlých andělů a všecky okrasy větví, listů i celých obzorů připomínaly temný ráj. Hadů jsme neviděli; byli neviditelni; šelmy se neozývaly. Nebyla to země apoštolská, byla to země, která přišla pozdě na svět, pozdě k lásce, pozdě na svatbu a olej vytékal z lampy, kterou ruka upustila. Nic se nehnulo. I když vichřice táhla, zdálo se, že to jen horečný sen. Stýskalo se po velkých černých hadech, ale bála jsem se, že tam nejsou hadi s očima plamennýma a syčící jako voda v balvanech, ale hadi slepí. Byli jsme již daleko, nemohla jsem se vrátit. Pak jsme slyšeli z dálky chladné syčení a šumění těžkého, nekonečného spánku. Někdy se ozval vítr a pták letěl oblaky, která tu nemají směru. Šum se blížil a s ním se blížily houštiny pralesa a čekala jsem, že se mi zjeví pekelný prales, který věčně hoří obrovskými plameny a věčně neshoří a ďáblové a divoši tam v ohni vybírají zlato z písku, oslepli a zkroucení žárem. Drobní ďáblové a zatracenci, proměněni v ptáky, řvali v temnotách rozlezlých a obludných korun, kňučeli, vyli a skuhrali. Havěť močálů v krunýřích jako na obrazech pokušení chodila po zemi a bylo by třeba pluku kyrysníků, aby ji rozdrtili kopyty koní. Ve třtinách hořely vysoké květy a z proutí dýchala olivová vůně. Černí motýli s bleskotnými kotouči zakrývali svou velikostí slunce. Ze sítin vylétaly volavky a při jejich letu bylo mi líto pádu andělů. Pak jsme viděli hada, který objímal děsný strom jako svou kořist, ale neubližoval mu; spal a byl černý, těžký. Pak prales vydechoval hrobový zápach. Indiáni mi ukazovali stromy, které jsou chráněny pruty z trnové koruny proti hadům. Viděla jsem, jak se stromy bojí hadů. Řeka se blížila, neobjevila se, jen třísnila daleký kraj hlubokými a úkladnými močály. Šli jsme proti proudu. A měsíc se zjevil po druhé v úplňku na naší pouti pralesem, když jsme dostihli Španělů, a jeden z knězi řekl: ,Když jsi neuposlechla, půjdeš tedy s námi!' – A Španělé, ač neradi, vzali mě s sebou. Blížily se indiánské osady a Španělé si začali vyprávěti o bojích a pustošení krajů. Země se začala zdvíhati a plaziti, blížily se hory, někdy v noci zavoněla nad ohněm pryskyřice a balzám a oči Španělů se šířily. Kněz, který nesnesl mých zchátralých šatů, dal mi plášť vojenský, který mě bil do kotníků a dřel mě do krve více než osidla plazivých a bodlinatých větví, které se pod nohou vymršťovaly ze země jako šípy. Zjevily se stromy s balzámem, vysoké jako věže katedrál a sladce černé. Kůra jejich řeřavěla zlatem. Bylo nutno si odpočinout na několik dní, neboť koně i lidé zchromli a zde byl vzduch svěžejší a nebe otevřenější. Stromy se zde podobaly stromům v sierrách španělských, byli jsme daleko a vysoko, viděli jsme pod sebou moře pralesů hadích, opicích a netopýřích, plných tmy, ve kterých se stýskalo po žhavém oceáně i po zimnici na lodi, suchu a žízni. Bílé květy pučely z tuhých, bodlinatých listů, zdály se plny krve, a čarodějné zvonky zdvíhaly své hadí hlavičky z vřesu. Cedry hučely nad námi a datel naslouchal při práci vzdálenému hluku tetřevů. Viděla jsem zase oblaka a pili jsme vodu z kmenů. Tehdy zase začaly svítit hvězdy a poslední noc jsem nemohla usnouti. Slyšela jsem mluviti o Indiánech a když usnuli všichni, zmizela jsem, nevím jak, neboť člověk nemůže snad zmizet, ale nevím, zda jsem cítila únavu při chůzi, kudy jsem šla, a proč jsem šla, jen vím, že se mi země zalíbila a chtělo se mi plakati nad ní, bylo to nesmírně dale ko, věděla jsem, že oceán ležel mezi mnou a Španělskem; nebe nad touto zemí, které se až dosud nezdálo nebem, začalo se mi otvírati jako nesmírný palác, do kterého vedla cesta touto zemí. Snad jsem šla jen jako duše a mé tělo za mnou někdo nesl. Španělé mě snad nehledali, poněvadž otroci táhli za nimi a snad myslili, že jdu s nimi, a otroci snad myslili, že jdu se Španěly. Bála jsem se smrti hladem? Ne. A třebas jsem si vážila života, přece jsem toužila po ráji nebezpečí. Jedla jsem s opicemi a usínala tam, kde právě černá tma a únava mi podrazily nohy. Měla jsem na sobě starý vojenský plášť, punčochy už byly rozervány. Hledala jsem lidi a nevěděla jsem, jak je nalézti. Až jednoho dne jsem zpozorovala stopy, kterým jsem ještě nerozuměla. Musila jsem z vonných sladkých hor sestoupiti zase do pralesa, ale už mě netížil. Potkávala jsem jaguáry a divoké kance, zrousané v smole a hlíně, a hadi padali s vadnoucích květů jako třásně z perel. Pak jsem zaslechla křik lidí z veliké dálky a třesk želvích krunýřů a tehdy jsem se poprvé modlila za neznámé lidí, které jsem měla uviděti.<dd>
Najedla jsem se s divokými kanci a pila jsem vodu z kalichů květů, které byly trnité a palčivé, aby hadi a štíři nemohli do nich vlézti. Vyhledávala jsem trní za své lože, poněvadž chránilo před plazy. Chtěla jsem utrhnouti jakýsi královský květ, nevídaně velebný a bolestný; ale jeho lodyha byla chlupatá a když jsem ji stiskla, tisíc jehliček mě bodlo jiskrami a křeč jako blesk mi projela tělem se zápachem síry, otevřené země a kostí. A zdálo se mi pak, že již mi nemůže uškoditi jedovatá havěť. Nemohlo již býti daleko k indiánským sídlům. Jednoho večera se zjevila savana, ale už jsem nemohla dojíti. Potok tekl v rokli a musila jsem se vykoupati. Číhala jsem na ráno. Nevěděla jsem, co jim povím, ale chtěla jsem jim říci něco divného a velikého. Ráno jsem se zhlédla ve vodě, zapletla si vlasy, zapjala potrhaný plášť a radostně šla k chýším, které se třpytily zlatou slámou. Ale z dálky již proti mně vyběhli bojovníci. Byli skoro nazí a měli oštěpy. Zarazili se přede mnou jako jeleni, křičeli a obcházeli mě. Abych jim ukázala, že jsem bezbranná, rozepjala jsem svůj vojenský plášť, pod nímž byly rozervané hadry. Ale nevěřili; někteří šli slídit do lesa, není-li tam nástraha. Ukazovala jsem jim, že jsem sama. Vzali mě mezi sebe a spěchali domů. Viděli mou únavu i zdvihli mě a položili na koberec z bavlny ve stínu slaměné střechy. Mluvili jsme a nerozuměli jsme si a byla jsem jako omámena vůní a stříbrem jejich řeči a oni poslouchali španělštinu a dívali se na mne jako na zbloudilý měsíc.<dd>
Dali mi ovoce a ženy mě svlékly, natíraly mě balzámem, poněvadž jsem byla zmučena cestou, zahalily mě a musila jsem spáti na rohoži, kterou pověsily jako houpačku, ale i ve snu slyšela jsem jejich řeč jako hlas pěnic, slavíků a kosů, jako šelest cedrů a potoků. Pak se muži na mne dívali a ženy na mne mluvily a uplynulo několik dní a snad i týdnů nespokojených, poněvadž jsem se musila učit jejich řeči a oni chytali slova španělská, abychom si mohli rozumět, a zprvu jsem musila pomáhat ženám a starcům, když muži chodili na výpravy, a utíkal mi nejen čas, ale i jistota, že budu moci mluviti k nim tak, aby mých slov uposlechli, poněvadž si zvykly na mé práce a na mou učenlivost, takže neviděli již ve mně dítě z krve jejich bohů. Ale přece přišel den, když jsem ráno odřekla ženám a řekla mužům: ,Půjdu s vámi!'<dd>
Poznala jsem jejich zbraně a ocitla jsem se v jejich nebezpečích. Jen v bitvách jsem musila státi vzadu a dívati se nečinně. Byl pak mezi nimi jinoch mladý, který se mi posmíval a opovážil se mě pohanět za to, že v bitvách jsem nebojovala. Jmenoval se Sokol."<dd>
Andělka se opřela, jako by byla buď unavena vypravováním a večerní chvílí, nebo jako by ji přemáhala vzpomínka. Leutnant shlížel se v jejím obraze na zdi, ale poněvadž oči její občas nenadále se obrátily, takže oči jich obou se potkaly v zrcadle a toto setkání v zrcadle bylo ještě palčivější, než kdyby se dívali do svých očí skutečných, snažil se takový pohled narychlo předejíti pohledem na její střevíček. Svíce hořely v zrcadle i v zlacení rámu, hloubka pokoje, Andělčina podoba, dálka světa i nádherný děs Ameriky lákal z hloubky tohoto kouzelného zrcadla v polostínech i polojasech. Zdálo se, že Andělce nic nemohlo ujít ze všech pohledů a hnutí; co neviděla před sebou, viděla v zrcadle, ale neslídila po tom. Její vypravování, srozumitelné jen z části podle slov, proplétaných dosud mnohými slovy španělskými, uchvacovalo zvukem hlasu.<dd>
„Sokol se jmenoval a to bylo u Indiánů jedno z nejkrásnějších a nejvznešenějších jmen, které se dává bohům a Inkům. Ale když jsme přišli večer k osadě, zastavila jsem je před chýšemi a ukázala jim hradby pralesa jako zdi studně, na jejímž dně byla naše obydlí, snad pro strach, a zvolala jsem:<dd>
,Jak jest možno, že se vám tu nestýská!'<dd>
Divili se a Sokol se chtěl posmívati, ale řekla jsem jim směsí řeči jejich a španělské:<dd>
,Otroci z vás budou a budete sloužit Španělům, poněvadž se bojíte!'<dd>
Divili se a posmívali se mi, ale tu je okřikl Sokol a ptal se, co zamýšlím. Řekla jsem jim:<dd>
,Zabíjíte hady a tygry ze strachu, poněvadž se jich bojíte; bojíte se jejich duchů. Kdybyste nebyli poddáni duchům hadů a tygrů, vyšli byste odtud, nevšímali byste si zvířat, ale lidí. Bojíte se Španělů!'<dd>
Byla bouře mezi nimi, ne proti mně, ale pro moje slova. Vyptávali se na Španěly, ale nemohla jsem jim mnoho říci, poněvadž jsem sama bloudila a nevěděla jsem již, kterým směrem šli a jak se jmenoval přístav, ze kterého jsme vyšli. Ničeho jsem nevěděla o Americe a sami o ní také mnoho nevěděli. Byli by mě rádi podezřívali z piklů. Byli dosti chudi a žili daleko od španělských osad. Španělé měli otroky mnohem blíže a ve větším počtu. Zůstalo jen hluboké znepokojení a toho jsem chtěla dosáhnouti, abych je za málo dní mohla znepokojiti znova:<dd>
,Jste pohani a já jsem křesťanka!' – A zpívala jsem jim píseň montserratskou, při které plakali, ač jí nerozuměli. Vyptávali se na naši víru a chtěli, abych je učila, ale řekla jsem jim: ,Nemáte knězi. Španělé mají kněze. Ale vy se bojíte Španělů. A bez nich nemůžete zůstat křesťany.'<dd>
Chtělo se mi znepokojovati je a vyzývala jsem je, třebas jsem byla dítě, ale snad právě proto. Tenkrát se však nemohli ještě na mne dívat jinak než jako na dítě, smělé a nezkrocené, které chce vzbuzovati strach v dospělých, jako když s ním žertují. Lekli se však opravdu. Kdybych je byla přemlouvala, aby se stali křesťany, snad bych jich nezískala, ale tato dětská pohrůžka a spolu divná nedosažitelnost křesťanství je znepokojila silně. Mnoho se pak vyptávali a řekla jsem jim, co jsem slyšela od knězi. Učila jsem je o Panně Marii a musila jsem jim zpívati za večerů. Bylo jim těžko rozhodnouti se pro Španěly; začali se rouhati. Sokol mě vyhledával a odváděl do hlubin pralesa, vyptával se a divně se posmíval, ale hořel zvědavostí a tísní.<br>
<br>
<li><strong>Durych, Jaroslav: Bloudění</strong>, Růže, České Budějovice 1969
</TD></TR></TABLE>
</BODY></HTML>
