<HTML><HEAD><TITLE>Dante Alighieri: Božská komedie</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Dante Alighieri: Božská komedie</b>
<br><br>
<b>Zpěv první</b><br>
Kde v půli život náš je se svou poutí,<br>
procházet musel jsem tak temným lesem,<br>
že pravý směr jsem nemoh uhodnouti.<br>
Ach, těžko líčit ona místa, kde jsem<br>
probloudil hvozd ten divý, pustý, tmavý,<br>
že na to dosud vzpomínám jen s děsem.<br>
Snad ani smrt tak hořce neotráví.<br>
Však dospěl jsem tam k všeho dobra středu,<br>
a vylíčím vše proto bez obavy.<br>
Jak jsem tam vešel, říci nedovedu,<br>
neboť mi sen v těch místech oči sklížil,<br>
až zmizela mi pravá cesta vpředu.<br>
K úpatí pahorku tak jsem se blížil,<br>
jenž údolí to náhle uzavírá,<br>
v němž do srdce děs onen se mi vplížil.<br>
I vzhled jsem výš, kde témě obestírá<br>
už záře oběžnice, jejíž síla<br>
ostatní vede drahou všehomíra.<br>
Tím bázeň moje trochu polevila,<br>
která mi v srdci zůstávala vryta<br>
v té noci, jež tak úzkostná mi byla.<br>
A jako člověk, jenž se břehu chytá,<br>
však ač je spasen z mořské bouře vzteku,<br>
zpět hledí s hrůzou, jak se příboj zmítá,<br>
tak ohlížel se duch můj na útěku<br>
tam do průsmyku v nebezpečí mnohá,<br>
jímž neprošel živ nikdo za všech věků.<br>
Jen krátký oddech tělu popřát moha,<br>
dál vzhůru pustil jsem se pustým srázem<br>
tak, že vždy níže byla pevná noha.<br>
Hle, pardála vtom uviděl jsem rázem<br>
kropenatého, který u pat stráně<br>
hbitý a mrštný přikrčen byl na zem.<br>
Mne z očí nespouštěl, ba odhodlaně<br>
mi zabraňoval vkročit na tu stezku,<br>
že vracel jsem se kolikrát už maně.<br>
To bylo časně zrána za rozbřesku,<br>
a slunce vyšlo s těmi souhvězdími,<br>
jež byla s ním už v den, kdy jejich lesku<br>
Bůh dráhu stanovil a pohnul jimi,<br>
čímž naděje mi nová rodila se,<br>
že ujdu šelmě s boky žíhanými<br>
v té jitřní chvíli a v tom jarním čase.<br>
Však sevřela mne přece hrůza prudká<br>
ze lva, jenž náhle se mi zjevil zase.<br>
Jak pospíchal by, ať se se mnou utká,<br>
nes hlavu vzhůru, zuřil hladovostí,<br>
až vzduch se třás, jak když ho bázeň nutká.<br>
Pak vlčici zas, kůži jen a kosti,<br>
vyhublou spatřil jsem, ač žravá byla:<br>
ta ublížila mnohým už svou zlostí.<br>
Údy mi ztuhly, jak mě vyděsila,<br>
až pozbýval jsem při pohledu na ni<br>
víry, že stačí k výstupu mi síla.<br>
A jako ten, jenž lakotí a shání,<br>
když přijde doba ztrát a prodělává,<br>
se dává do nářku a bědování,<br>
tak já, když hnala mne ta šelma dravá,<br>
jsem ustupovat strachy před ní musil<br>
až na místa, kde slunce umlkává.<br>
Když jsem svým pádem hrůzy mnoho zkusil,<br>
jsem uzřel muže jako v světe jiném,<br>
jenž snad si dlouhé mlčení už hnusil.<br>
Uzřev ho na místě tom nehostinném,<br>
já zvolal: „Ochraňuj mě před vší zlobou,<br>
ať člověkem jsi nebo pouhým stínem!"<br>
Řek on: „Já byl jsem člověkem svou dobou,<br>
mí rodiče se Lombarďany zvali,<br>
Mantova byla domovem jich obou.<br>
Za Julia mi pozdě život dali,<br>
a žít mi bylo v Římě za Augusta,<br>
kdy lživé bůžky lidé uctívali.<br>
Já byl jsem básník. Zpívala má ústa<br>
o Anchisovci, který prchl z vlasti,<br>
když z hrdé Tróje zbyla troska pustá.<br>
Však ty, proč ty se vracíš do těch strastí?<br>
Proč nejdeš na vrch skvostný, na ta místa,<br>
jež počátkem i zdrojem jsou všech slastí?"<br>
„Tys tedy Vergil, studnice ta čistá,<br>
z níž mluva sladká proudem řinula se?"<br>
já odpověděl zmaten dozajista.<br>
„Básníků ostatních ty cti a jase,<br>
kéž láska veliká a stálá snaha,<br>
s níž čtu tvou knihu, pomůže mi k spáse!<br>
Mně mistrem jsi, mně původem jsi blaha,<br>
jen z tebe čerpal jsem svou lačnou duší<br>
sloh krásný, jímž se sláva moje vzmáhá.<br>
Hle, prchám před šelmou, v níž duch zlo tuší.<br>
Jí zbav mne, moudrý, neboť ta je vinna,<br>
že strachem tep mi ve všech žilách buší!"<br>
„Tvá cesta teď být musí zcela jiná,"<br>
mne odpověděl, slzeti mě vida,<br>
„když opustit chceš místa nehostinná,<br>
neb šelma ta, z níž pochází tvá bída,<br>
nikomu cestou nedá projít tady<br>
a s odhodláním vražedným ji hlídá.<br>
Zlou povahu má, divoké má spády;<br>
ji ukojit se nikdy nepodaří,<br>
a nažravši se, znova zuří hlady.<br>
Je mnoho zvířat, s kterými se páří,<br>
a bude, dokud Chrt se neobjeví,<br>
který ji usmrtí a zlobu zmaří!<br>
Ten o statcích a o penězích neví,<br>
a v něm se láska, ctnost a moudrost mísí:<br>
ten mezi dvěma Feltry se nám zjeví.<br>
On poníženou Itálii vzkřísí,<br>
pro kterou na smrt šla Camilla panna<br>
i Nissus, Eurial a Turnus kdysi.<br>
Od něho bude všemi městy štvána,<br>
až do pekla ji svrhne, do pelechu,<br>
kde záštím kdys jí otevřena brána.<br>
I myslím, že ti bude ku prospěchu,<br>
půjdeš-li teď co za svým vůdcem za mnou,<br>
já povedu tě místy věčných vzdechů.<br>
Zvíš zoufalců tam bědu přenáramnou<br>
a uzříš duchy dávných pokolení<br>
smrt druhou vzývat na tu prvou klamnou.<br>
Pak spatříš ty, co v ohni spokojeni,<br>
nebo naděje a víra se v nich vzmáhá,<br>
že jednou přece dojdou vykoupení.<br>
Však chceš-li znát i sídla všeho blaha,<br>
pak svěř se duši hodnější, než má je:<br>
s tou jdi, až jinam povede má dráha,<br>
neb onen Císař, jenž je vládcem ráje,<br>
že neposlech jsem dříve jeho řádu,<br>
nechce, bych koho uved v jeho kraje.<br>
On tam je králem, ač má všude vládu,<br>
tam jeho město, jeho trůn tam stojí:<br>
Ó blažen, koho zvolí ve svou radu!"<br>
A já mu dím: „Slyš, pěvče, prosbu moji<br>
při Bohu, jejž jsi neznal, neoslavil:<br>
Abych zde ušel horšímu snad boji,<br>
zaveď mě v místa, kam jsi právě pravil,<br>
bych bránu Petra zhléd i ty, jimž ve tmě<br>
ni jiskru naděje Pán nezůstavil!"<br>
Tu vykročil. Já za ním šel, kam ved mě.
<br><br>
<li><b>Dante Alighieri: Božská komedie</b>, přel. O.F.Babler, Odeon, Praha 1989
</TD></TR></TABLE>
</BODY></HTML>
