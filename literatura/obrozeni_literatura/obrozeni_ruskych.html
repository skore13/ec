<HTML><HEAD><TITLE> </TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>František Ladislav Čelakovský: <br>Bohatýr Muromec</b>
<br><br>
Oj za horami, za vysokými,<br>
za těmi lesy, za hustými,<br>
a za lesy hustými Lichvinskými<br>
vyletoval jasný, mladý sokol<br>
na rychlých křídlech až pod oblaky,<br>
a za tím za sokolem tři jestřábi,<br>
tři zbojci-jestřábi jsou se hnali;<br>
oni sokola obletovali,<br>
oni k sokolu doletovali,<br>
ostré zobce mu do těla zatínali,<br>
až jsou oni sokola k zemi strhli,<br>
a strhnuvše tak do smrti ubili.<br>
<br>
Oj za horami, za vysokými,<br>
za těmi lesy, za hustými,<br>
a za lesy hustými Lichvinskými<br>
na koni se ubíral dobrý mládec,<br>
on ne kvapem jel, a jen pojížděl<br>
křížem ruce složiv, hlavu přikloniv,<br>
jakby po šírém poli hoře rozsíval.<br>
I vzali se odněkud, přiskákali<br>
tři jezdci, všickni sobaky tatarské;<br>
a oni dobrého mládce obskočili,<br>
ze zad, z boku, ze předu naň doráželi,<br>
ostré šavle mu do těla zatínali,<br>
až jsou oni mládence s koně strhli,<br>
a strhnuvše tak do smrti ubili.<br>
<br>
Počali Tataré mládce svlíkati<br>
z oděvu jeho drahého, stříbrného,<br>
tož ze stříbrného i zlatého,<br>
a jali se v jeho oděv děliti,<br>
ubitému jinochu se posmívati. –<br>
A z pod lesa, lesa hustého<br>
vzav se tu odněkud kůň vyjíždí,<br>
on nevyjíždí, on větrem letí,<br>
a na tom na koni bohatýr Muromec,<br>
Muromec ze slavného města Muroma.<br>
Jedva Tatary zahlídnul, tři sobaky,<br>
on z toulu vynímá kalenou střelu,<br>
střelu pustí s tětivy hedbávné,<br>
střela ta se zaryla v bílá ňádra,<br>
v bílá ňádra prvního Tatařína.<br>
A Muromec vytasil meč ocelový,<br>
mečem tím ocelovým rozpůlil<br>
v dvě půle druhého Tatařína.<br>
A třetí Tatařín na kůň vyskočiv<br>
utíká maní nemaní v šíré pole;<br>
i bylo se Muromci čemu smáti,<br>
i bylo bohatýru takto mluviti:<br>
„Hoj, kdo přede mnou utíká v šíré pole,<br>
na toho já meče netasívám,<br>
za tím já střely kalené nepouštívám,<br>
a pouštívám tě, můj koni bujný!"<br>
Tomu hlasu kůň bujný porozuměl:<br>
on prvním skokem – do půl pole,<br>
on druhým skokem – do Tatařína,<br>
a třetím skokem – Tataru přes hlavu;<br>
i valí se, padá Tatařín k syré zemi,<br>
na kusy lebka jeho roztřepena,<br>
tož rázným kopytem koně bujného.<br>
<br>
A vrátil se Muromec k dobrému mládci,<br>
k mládci tomu dobrému, ubitému;<br>
on vykopal hrob v šírém poli,<br>
do toho hrobu tělo položil,<br>
za duši jeho se pomodlil,<br>
a schytav a svázav koně tatarské<br>
on s nimi ujížděl ve svatou Rus.<br>
<br>
<b>František Ladislav Čelakovský: Opuštěná</b><br>
<br>
Letí oblaka přes lesy pusté<br>
a luzní snové přes hlavy lidské,<br>
ach, sledu za sebou nenechávají! –<br>
<br>
Jak pod javorem, požloutlým stromem,<br>
čistá se prejští na dol studánka;<br>
a dívčina sem mladá přichází,<br>
v kovaná vědra vody nabírá,<br>
vody nabírala, pod javorem sedla,<br>
bílé ruce klesly, hlavu přiklonila,<br>
sama ona k svému srdéčku toužila:<br>
„Samotna neroste v poli kalina,<br>
a samotna bydlí v lidech dívčina;<br>
není příbuzného, ni bratra, ni sestry,<br>
otce a matičku země zasypala,<br>
a milého druha vojna odjala,<br>
vojna odjala a krajina dálná."<br>
<br>
Nestaví děvče na oudolíčku<br>
z drahých kaménků knížecí zámky;<br>
a ona staví na oudolíčku<br>
z drobných myšlének jen dvě chaloupky:<br>
v jedné matička s otcem přebývá,<br>
a v druhou ona s milým přibývá.<br>
vedle chaloupek pěkná zahrádka,<br>
dosti v ní kvítků nejedné barvy,<br>
a ve chaloupce nejedné radosti.<br>
<br>
Podzimní vítr po dolině táhne,<br>
on milé chaloupky i sad odvívá,<br>
v dívčinino srdce smutek zavívá.<br>
<br>
<b>František Ladislav Čelakovský: Vyznání</b><br>
<br>
„Pověz, ó pověz, dívčino krásná,<br>
matčina ty slávo, sivá holubičko!<br>
pověz upřímnou myšlenečku lásky,<br>
jak bylo tobě, na zahradě carské<br>
když jsme druh druha viděli ponejprv?“<br>
„Bylo, jak před tím nebývalo nikdý –<br>
půl očí v tobě, půl se krylo v trávě,<br>
a ne v trávě zelené, ale ve měňavé;<br>
i bylo, jakby uroněná jiskra<br>
ňádra propadala, srdce dopadala.<br>
<br>
Pověz, ó pověz, statný mládenče,<br>
otcova ty slávo, sokole jasný!<br>
pověz upřímnou myšlenečku lásky,<br>
jak bylo tobě, na zahradě carské<br>
když jsme druh druha viděli ponejprv?"<br>
„Bylo, jak před tím nebývalo nikdý –<br>
jahůdka nekanula s keříčku nízkého,<br>
a suchota* se vila do srdce bujného,<br>
jen tebe, a jen tebe očima jsem líbal,<br>
a duší mládeneckou tebe jsem objímal.“<br>
<br>
<i>*suchota (Tak sprostý lid ruský vůbec a zvláště v písních nazívá strast lásky. – „Pustil suchotu po mém životu," dí děvče, t.j. zajal mne láskou.)</i>
<br><br>
<li><b>Čelakovský, František Ladislav: Ohlas písní ruských, Ohlas písní českých</b>, Praha 1954
</TD></TR></TABLE>
</BODY></HTML>
