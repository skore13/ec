<HTML><HEAD><TITLE>Historií dvanácte o bratru Janu Palečkovi</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Historií dvanácte o bratru Janu Palečkovi</b>
<br><br>
<b>Pracuje u chudých</b><br>
Bratr Palček měl obyčej v létě choditi pomáhati do vsi chudým lidem jejich chalup pokrývati a opravovati; ale k stolu chodil tu, kde viděl veliké stavení, k zemanu neb k šafáři. Jemuž někteří říkali: „Bratře Palečku, všaks u nás nedělal, proč u nás jíš?" Odpověděl Paleček: „Víš-li co, bratře, ou, když ty budeš tak nuzný a chudý jako onen, tehdy já tobě budu pomáhati dělati; a když on bude tak bohatý jako ty, tehdy půjdu k němu jísti." A tak sou lidé rádi u sebe Palečka mívali.
<br><br>
<b>Ujímá se nemocného</b><br>
Některého času šel Palček podlé obyčeje svého mezi chudé do špitálu k sv. Pavlu. I našel za městem jednoho nemocného člověka v hnoji, kteréhož se lidé štítili a do špitálu ho přijíti nechtěli pro nenakažení jiných. Tehdy bratr Paleček běžel do Tejna v Praze k mistru Janovi Rokycanovi, arcibiskupu, a řekl: „Ach, zle se děje, zle, bratře Rokycane! Nalezl sem tam v hnoji zakopané tělo Boží, ano samého Krista. A protož prosím tebe, což nejrychleji můžeš, vyprav se mnou čtyry žáky, aby mi ho pomohli zdvihnouti a k tobě poctivě přinésti." A tu ihned Rokycan vystrojoval s Palečkem čtyry žáčky malý v komžičkách se zvonečky. Ale Paleček, uzřev ty žáčky malý, řekl: „Ach, bratře Rokycane, nic to není; však pošli se mnou ty čtyry hrubý trulanty mocný s nosidly; neb budou míti co nýsti." Rokycan tak učinil a vyslal s ním čtyry veliké kumpány ze školy s nosidly; a když tam přišli, řekl Paleček: „Nuže, milí bratří, teď máte tělo Kristovo; pomozte mi je poctivě na nosidla vložiti a k bratru Rokycanovi donésti." A když ho k němu na faru přinesli, řekl Paleček: „Nuže, bratře Rokycane! Máš tu ubohého malého Krista; prosím tebe, přioděj ho a učiň nad ním milosrdenství, tak jakž jiné učíš: to samému Bohu učiníš." A tak Rokycan musil toho chudého člověka do špitálu dáti donésti a přiodíti, prvé nežli bratr Palček odšel.
<br><br>
<li><b>Kratochvilné rozprávky renesanční</b>, Československý spisovatel, Praha 1952
<br><br>
<b>Hovory s rybami</b><br>
Jednou v čas oběda přišel Paleček do královské světnice, kde seděl král Jiří se svými dvořany u velikého stolu. Jakmile ho uviděli, zvali ho jako obyčejně k sobě. Paleček si však nesedl k veliké královské tabuli, nýbrž usadil se ke stolu u dveří, na němž bylo prostřeno pro služebnictvo. <br>
I začalo se jíst a služebnictvu byly přineseny drobné ryby plotice. Tu Paleček vzal jednu, přistrčil si ji k uchu a ptal se jí:<br>
„Prosím tě, nevíš něco o mém bratrovi? Ne, nevíš? Neví."<br>
Položil plotici, vzal druhou a ptal se té, pak položil i tu a začal se vyptávat třetí.<br>
Služebnictvo se dalo do smíchu, až si toho král všiml a zeptal se: „Co se děje?"<br>
„Milostivý králi," odpověděl maršálek, „bratr Paleček sedí s mládenci u stolu a mluví s rybami."<br>
„Bratře Palečku, co tam děláš? Jak to, že mluvíš s rybami?" zeptal se král.<br>
„To je tak, bratře králi," odpověděl Paleček, „měl jsem bratra rybáře a on utonul v řece při lovení. A tak se tedy ptám těch ryb, zdali o něm něco nevědí."<br>
„A co říkají?" tázal se král s úsměvem. <br>
„Říkají, že o něm nic nevědí, protože jsou ještě tuze malé. Mám se zeptat těch velkých na tvém stole, ta prý vědí víc."<br>
Král Jiří dobře porozuměl Palečkovu žertu, zasmál se, dal naložit na mísu ty nejpěknější ryby ze svého stolu a poslal je Palečkovi. <br>
Pak bratr Paleček nakrmil služebnictvo velkými rybami a králi Jiřímu a dvořanům dal na srozuměnou, že čeleď zaslouží za svou práci stejně vydatný oběd jako její páni.
<br><br>
<li><b>Moudří blázni</b>, převyprávěl E.Frynta, Albatros, Praha 1984
</TD></TR></TABLE>
</BODY></HTML>
