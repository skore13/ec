<HTML><HEAD><TITLE>Bohuslav Reynek: Rybí šupiny</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Bohuslav Reynek: Rybí šupiny
<br><br>
Majáky</b>
<br>
Buďte pozdraveny, královny moří s živými korunami, v nichž drahé kamení se vlní a krouží!<dd>
Bílí andělé ochránci, rozstavení po věky na březích a po skalách a na pahorcích, bez křídel, protože se odtud již nehnete, přikováni oddaností!<dd>
Zkamenělí pastýři stád rozuteklých do všech končin, trpělivě čekající na jich shromáždění, svítíce jim na cestu domů!<dd>
Matky slavné ve své svaté nahotě a vyhlížející návratu dítek!<dd>
Vaše světla nejsou nelítostně upřena jako světla hvězd, ale kynou jako oči, které se zavírají a otvírají, a když námořník, jenž se vrací s kořistí, vzatou v bezcestných hlubinách noci a vod, zdaleka vás uzří, vidí hned i chatu sedící na skalině jako šedá slípka aneb veliký přístav plný smilstev a lakomství a nedaleko se starou svatyní, jejíž vyšlapané dlaždice rozdřely již tolik kajících čel!<dd>
Buďte pozdraveny, Věže střehoucí mystického hradu Hvězdy mořské!<dd>
Buďte pozdraveny, vidoucí stožáry tajemných Lodic, na kterých země snad vepluje v konečné Vykoupení!<br>
<br>
<strong>Zahrada</strong><br>
Zahrada v jitře jest jako prales života, stromy raší měkký a teply, stoupá z nich vonná pára, jabloně tisícem růžově zkvetlých tlapek jako obludná koťata se vpíjejí do černých kožešin smrků, ve kterých z vrcholu na vrchol přeskakují napjaté, přímé střely ohnivě ryšavých veverek a sýkory se kmitají svou jemnou a jasnou fosforeskující modří. Těžcí zlatí kurové a bílé srny snů se procházejí v hedvábné metlici a v zadýchaných záhonech barvínku.<dd>
Zahrada v poledne jest jako veliký vtělivší se anděl, zahalený v těžký závoj vedra posetý pivoněmi, které vypocují med a klí a omámení a zoufalost země. Malátnost si lehá v lázeň krve a rouhá se nebo vysmívá neb se rozpaluje vilností. Vylíhlé vrány v hnízdech poulí vyklenuté, indigové a slepé oči jako ďáblata.<dd>
Zahrada večer jest jako nesmírný achát, žíhaný stružkami tesknot a tuh takových barev, jakých nikdo nikdy neviděl, sírové se protínají s růžovými do hvězd a křišťálů a sršivých arabesek a křížů a vzrůstají v uhelné černě. Jest jako obrovitá škeble, která právě zavírá své drahocenné vnitřní světlo, jako perleťově žíhaný pták, který se ve tmách schoulil k spánku. Z prsti vylézají stuhy červů a v kamení oživly ropuchy s prýštějícím jedem na zádech a s očima, z kterých se noří posvátnost a tajemný jas jeskyň.<br>
<br>
<li><strong>Reynek, Bohuslav: Rybí šupiny, Rty a zuby, Had na sněhu</strong>, Vyšehrad, Praha 1990
<br>
<br>
<strong>Bohuslav Reynek: Blázen</strong><br>
<br>
Blázen jsem ve své vsi, <br>
znají mne smutní psi, <br>
bílí psi ospalí, <br>
plynoucí do dáli, <br>
žádný z nich neštěká: <br>
těší mne zdaleka, <br>
jsou to psi oblaka, <br>
běží a nekvílí. <br>
Smutkem jsme opilí, <br>
kam jdeme, nevíme; <br>
požehnej duši mé, <br>
Pastýři prastarý <br>
s hlubokými dary <br>
měsíce a bdění, <br>
s trny na temeni <br>
těžkém, rozbodaném <br>
jako srdce. Amen. <br>
<br>
<li><strong>Básnické spisy Bohuslava Reynka</strong>, Archa, Zlín 1995

</TD></TR></TABLE>
</BODY></HTML>
