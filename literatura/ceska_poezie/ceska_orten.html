<HTML><HEAD><TITLE>Jiří Orten</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Jiří Orten: Čítanka jaro<br>
<br>
O čem ví tesknota</strong><br>
<br>
V přestávce mezi životem a tam tím <br>
kocourek s kamenem až na dně rybníka <br>
pomalu vražedné andílky polyká <br>
a tam to nepřichází tam to má vždycky čas <br>
Vidíte kocourka? myslí si že se vrátí <br>
<br>
Co přivázali mu to tíha nazývá se <br>
a luna již měl rád <br>
do vody nahlíží a udivena zdá se <br>
že na ni nemůže zamňoukat <br>
neboť má oči obráceny jinam <br>
<br>
A pije pije zvolna jako by se kál <br>
za všechny stehlíky které dřív mordoval <br>
za všechny okapy po kterých s deštěm běhal <br>
za všechny kočičky na které zapomíná <br>
<br>
v přestávce mezi životem a tam tím <br>
co jde tak pomalu jako se chodí spát <br>
když noc už minula a chtěl bys věčně spáti <br>
bez pomyšlení na návrat <br>
<br>
<br>
<strong>Jiří Orten: Cesta k mrazu<br>
<br>
Život </strong><br>
<br>
Už rozsvítili lustry<br>
a muzikanti ladí,<br>
nevědí o písni, již nedovedou hrát,<br>
už krásné šaty šustí<br>
a tvoji kamarádi<br>
učí se brát, k tanci a tobě brát.<br>
<br>
Sklenice ve výčepu<br>
potají nalévané,<br>
trnitá cesta smutných promenád,<br>
horečka v cizím tepu<br>
a cizí radost, tvá ne,<br>
tvá u těch poloprázdných sklenic snad,<br>
<br>
vír, strašný vír a dýka<br>
hluboko u tušení,<br>
to je ten bál, jehož ses tolik bál,<br>
roztáčí tě a říká,<br>
zatímco stud ti plení:<br>
kam odejdeš, až bude pustý sál?<br>
<br>
<strong>Bílý obraz</strong><br>
	<br>
Byl štědrý prosinec. Na zasněžené pláni <br>
s paletou v ruce kdosi stál. <br>
Sněžilo, sněžilo do jeho malování. <br>
On nevěděl, on maloval <br>
<br>
tu nahou zimu, její pevné kosti, <br>
údolí klína, hlubší, nežli chtěl, <br>
a výšku ňader v strmé závratnosti. <br>
Sněžilo na model. <br>
<br>
Tu havran zakroužil, ach Bože, co ten chce tu <br>
a odkud přilétá? <br>
Byl štědrý prosinec. Sněžilo na paletu <br>
a prázdná byla paleta. <br>
<br>
Ta strašná bezmocnost zmocnit se malování, <br>
jež padá na plátna <br>
a je jak bílý sníh, jenž neví, neví ani, <br>
proč padat má! <br>
<br>
Ta strašná bezmocnost zastavit prchající! <br>
Zeslábla ruka tvá, <br>
jazyk máš svázaný a nedovede říci <br>
tomu, co roztává: <br>
<br>
Ó věčné proměny, taje vše utajené, <br>
ó věčné proměny, až rozplynou se v sníh, <br>
kde bude duše má, kde bude, v které ženě <br>
a v kterých závějích? <br>
<br>
Byl štědrý prosinec. Na zasněžené pláni <br>
s paletou v ruce kdosi stál. <br>
Sněžilo, sněžilo do jeho malování. <br>
On nevěděl, on maloval.<br>
<br>
<br>
<strong>Jiří Orten: Ohnice<br>
 <br>
Čí jsem </strong><br>
<br>
Čí jsem? <br>
Jsem plískanic a plotů <br>
a trav, trav deštěm skloněných <br>
a jasných písní bez klokotu <br>
a touhy, jež je v nich. <br>
<br>
Čí jsem? <br>
Jsem malých oblých věcí, <br>
jež nepoznaly hran, <br>
jsem zvířátek, když hlavu věsí <br>
a mraku, když je potrhán. <br>
<br>
Čí jsem? <br>
Jsem bázně, jež mne bere <br>
do prstů průsvitných, <br>
králíčka na zahradě šeré, <br>
jenž zkouší si svůj čich. <br>
<br>
Čí jsem? <br>
Jsem zimy tvrdé plodům <br>
a smrti, chce-li čas, <br>
jsem lásky, s níž se míjím o dům, <br>
dán za jablka červům napospas. <br>
<br>
<li><strong>Orten, Jiří: Spisy</strong>, Čemu se báseň říká, ČSS, Praha 1967<br>
<br>
<br>
<strong>Jiří Orten: Žíhaná kniha<br>
<br>
Zákazy</strong><br>
<br>
Nemohl jsem na dnešek dlouho usnout a přemýšlel jsem a rovnal si v hlavě všechny ty zákazy, které se mne nějak, byť sebeméně, dotýkají. A protože je nedělní dopoledne, venku již druhý den sněží a teprve za několik hodin mám jet do Košíř, napíšu si sem ty zákazy, na které si vzpomenu, a až je napíšu, nechám pod nimi ještě hodně veliké místo pro ty, které se dostaví po dnešním dni. Nemám, bohužel, po ruce žádný pramen, podle kterého bych mohl postupovat, a tak jak seřazení, tak počet je víceméně náhodný. Jsou to tedy tyto zákazy: <dd>
Nesmím vycházet z domu po osmé hodině večerní.<dd>
Nesmím si najmout samostatný byt.<dd>
Nesmím se stěhovat jinam, než do Prahy I. nebo V., a to jako podnájemník. <dd>
Nesmím chodit do vináren, kaváren, hostinců, biografů, divadel a na koncerty, kromě jedné nebo dvou kaváren, pro mne vyhrazených. <dd>
Nesmím chodit do parků a sadů. <dd>
Nesmím chodit do městských lesů. <dd>
Nesmím se vzdalovat za obvod Prahy. <dd>
Nesmím (tudíž) jet domů, do Kutné Hory a nikam jinam, leda na zvláštní povolení gestapa. <dd>
Nesmím jezdit v motorových vozech tramvají, jen v posledním vlečném voze, a má-li „tento" střední vstup, tedy jenom v zadní polovině. <dd>
Nesmím nakupovat v jakýchkoli obchodech jindy, než mezi 11. a 13. a mezi 15. a 17. hodinou. <dd>
Nesmím hrát divadlo a být jakkoli jinak veřejně činný.<dd>
Nesmím být členem žádných spolků.<dd>
Nesmím chodit do jakékoli školy. <dd>
Nesmím se společensky stýkat se členy Národního souručenství a oni se nesmějí stýkat se mnou, nesmějí se se mnou zdravit, zastavovat a mluvit o věcech jiných než nutných (při nákupech apod.).<br>
<br>
<div align="right"><em>27. X. 1940</em></div>
<br><br>
<li><strong>Deníky J.Ortena</strong>, Praha 1958
</TD></TR></TABLE>
</BODY></HTML>
