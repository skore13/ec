<HTML><HEAD><TITLE>Jan Zahradníček</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jan Zahradníček: Návrat</b>
<br><br>
<strong>Osamění</strong><br>
<br>
Kdybych neměl své bolesti a Boha<br>
kam bych se poděl se svým životem<br>
má zranění jsou hluboká a mnohá<br>
a na svou bolest často hřešil jsem<br>
<br>
Teď přítel oheň bdí a ohřívá mé chvíle<br>
když od večera k večeru jsem sám<br>
když svého Boha jen jak dítě zabloudilé<br>
svým teplem zahřeji a v krvi kolébám<br>
<br>
Co bych si počal v tomto osiřelém světě<br>
kdyby můj Bůh se nepřeléval do mé bolesti<br>
co by si počal Bůh beze mne bez dítěte<br>
zde na světě kde žít je žíti bez štěstí<br>
<br>
<li><strong>Zahradníček, Jan: Dílo I</strong>, ČSS, Praha 1991<br>
<br>
<br>
<strong>Jan Zahradníček: Rouška Veroničina</strong><br>
<br>
<strong>Báseň k prvnímu květnu</strong><br>
<br>
Nesmírný plakát<br>
přelepil oblohu zachmuřenou<br>
Nebyla to korouhev Křížových dnů<br>
Neprosilo se<br>
<br>
Místo deště přišlo jen ochlazení s kotouči prachu<br>
Trávníky se hned zašpinily a listí zestárlo<br>
v tom jaru, nad kterým se zavíraly oči básníků<br>
odsouzených<br>
už jenom obcovat s přízračnostmi<br>
a lhát<br>
<br>
Konečně sami<br>
mohli se teď obrátit zády k vesmíru<br>
vytýkajíce mu spoustu nepřesností<br>
Troufali si<br>
aby dokázali, jak se má jít na to<br>
když se chce stvořit kus pořádného světa<br>
kde by to klapalo<br>
kde jeden jako druhý<br>
neměl by už komu závidět<br>
ani koho napodobovat<br>
<br>
Bylo jim k zlosti<br>
to piplání s každým zvlášť<br>
aby nebylo dvou tváří ani dvou listů navlas stejných<br>
ty okolky s nalomeným stéblem, pro něž schválně<br>
míchaly se přeháňky a roztápělo slunce<br>
zvláště když se všude hemžilo nepodařenci<br>
a také bídy neubývalo. Ale Bůh<br>
nechtěje jim překážet se děsivě vzdaloval<br>
nebesa se vyprazdňovala až k poslední hvězdě<br>
suchý chechtot Mefistův<br>
pronikal kostmi<br>
<br>
Měla to být slavnost<br>
ale když jsem poslouchal zdálky<br>
jejich pochodování a jejich hudby<br>
slyšel jsem jen ten chechtot a dutý lomoz bubnů<br>
podtrhoval strašlivou osamělost zástupů<br>
nad nimiž se smrákalo<br>
Neviděli a neslyšeli<br>
šílený podvod se tu dokonával<br>
plechovým hlasem předříkávačů katastrof<br>
Tak šli a ztráceli se<br>
v zatáčce dějin<br>
které se o ně už nestaraly –<br>
<br>
Bože zástupů<br>
drtivý lis tvé rozhorlenosti<br>
na ně nepřivolávám<br>
neboť kdybych šel a zeptal se kohokoli<br>
dověděl bych se věci ještě hroznější<br>
než vím<br>
Svět, který jest<br>
Suknice nesešívaná tvé slávy<br>
té se zběsile chytám<br>
v uhýbavém křepčení mátoh<br>
<br>
Za ně se modlím<br>
<br>
<li><strong>Zahradníček, Jan: Dílo II</strong>, ČSS, Praha 1992
</TD></TR></TABLE>
</BODY></HTML>
