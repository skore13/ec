<HTML><HEAD><TITLE> Zjevení Janovo</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Zjevení Janovo
(Zj 16,1-21)</b>
<br><br>

<b>Hrůzy sedmi nádob</b>
<br>
A slyšel jsem mocný hlas ze svatyně, jak praví sedmi andělům: „Jděte a
vylejte těch sedm nádob Božího hněvu na zem!"
<dd>
První anděl šel a vylil svou nádobu na zem: a zlé, zhoubné vředy
padly na lidi označené znamením dravé šelmy a klekající před jejím
obrazem.
<dd>
Druhý vylil svou nádobu na moře: a změnilo se v krev jako krev zabitého
a všechno živé v moři zahynulo.
<dd>
Třetí vylil svou nádobu na řeky a prameny vod: a změnily se v krev.
Tu jsem slyšel, jak praví anděl, který má moc nad vodami: „Spravedlivý
jsi, Bože, svatý, který jsi a kterýs byl, že jsi vynesl tento rozsudek:
těm, kdo prolili krev svatých a proroků, dal jsi pít krev; stalo
se jim po zásluze!"
A od oltáře jsem slyšel hlas: „Ano, Pane Bože všemohoucí, pravé
a spravedlivé jsou tvé soudy."
<dd>
Čtvrtý anděl vylil svou nádobu na slunce: a byla mu dána moc spalovat
 lidi svou výhní.
Lidé hynuli nesmírným žárem a proklínali Boha, který má moc nad
 takovými pohromami; ale neobrátili se, aby mu vzdali čest.
<dd>
Pátý anděl vylil svou nádobu na trůn šelmy: a v jejím království
nastala tma,
lidé se bolestí hryzali do rtů a trýzněni vředy rouhali se nebeskému Bohu,
 ale neodvrátili se od svých činů.
<dd>
Šestý anděl vylil svou nádobu na velikou řeku Eufrat: a její voda
vyschla, aby byla připravena cesta králům od východu slunce.
A hle, z úst draka i z úst dravé šelmy a z úst lživého proroka
vystoupili tři nečistí duchové, podobní ropuchám.
Jsou to duchové ďábelští, kteří činí zázračná znamení. Vyšli ke
 králům celého světa, aby je shromáždili k boji v rozhodující den všemohoucího
Boha.
<br><br>
„Hle, přicházím nečekaně jako zloděj! <br>
Blaze tomu, kdo bdí a střeží
svůj šat, <br>
aby nechodil nahý a nebylo vidět jeho nahotu!"
<br><br>
Shromáždili ty krále na místo, zvané hebrejsky Harmagedon.
<dd>
Sedmý anděl vylil svou nádobu do ovzduší a z chrámu od trůnu zazněl
mocný hlas: „Stalo se!"
A rozpoutaly se blesky, hřmění a burácení, a nastalo hrozné zemětřesení,
jaké nebylo, co je člověk na zemi; tak silné bylo to zemětřesení.
A to veliké město se roztrhlo na tři části a města národů se zřítila.
Bůh se rozpomenul na veliký Babylón a dal mu pít z poháru vína svého
trestajícího hněvu.
Všechny ostrovy zmizely, po horách nezůstalo stopy,
na lidi padaly z nebe kroupy těžké jako cent; a lidé proklínali
Boha za pohromu krupobití, protože ta pohroma byla strašná.

<br><br>
<li><b>Bible</b>, ekumenický překlad
</TD></TR></TABLE>
</BODY></HTML>
