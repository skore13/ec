<HTML><HEAD><TITLE>Longfellow: Píseň o Hiawathovi</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Longfellow: Píseň o Hiawathovi</b>
<br><br>
<i>HLAD<br>
XX<br></i>
<br>
Ó ta dlouhá, strašná zima!<br>
Ó ta mrazná, krutá zima!<br>
Pořád víc a víc a více<br>
ledu v řece, na jezeře,<br>
pořád výš a výš a výše<br>
stlal se sníh a všechno halil,<br>
stlal se sníh a sloji lehal<br>
po všem lese, kolem vísky.<br>
<br>
Ze zapadlého si domu<br>
stěží lovec dráhu razil:<br>
v rukavicích, na sněžnicích<br>
marně probíjel se lesem,<br>
hledal ptáka, zvěř, a nikde<br>
stopa králičí neb srnčí,<br>
v sněhu neuzřel ni otisk,<br>
v hrozném rozjiskřeném lese<br>
pad a slabostí už nevstal,<br>
zimou zhynul tam a hlady.<br>
<br>
Ó ten hlad a hrůza zimnic!<br>
Ó jak hladomor v nich řádil!<br>
Ó jak zimnice je rvala!<br>
Ó to naříkání dětí!<br>
Ó to navštívení matkám!<br>
<br>
Hlady země ochořela;<br>
hlad měl vzduch, jenž zemi jímá,<br>
hlad i nebe, jež ji kryje,<br>
samý hlad, i v nebi hvězdy<br>
vlčím pohledem žhnou na ně!<br>
<br>
Do Hiawathova domu<br>
zas dva hosté přišli – jiní,<br>
leč jak ti tam němí, temní,<br>
nečekali na pozvání,<br>
u dveří se nezeptali,<br>
zasedli si bez pozdravu<br>
ve wigwamu Smavé Vody;<br>
okem vpadlým v propast důlků<br>
v tvář se vbodly Smavé Vodě.<br>
<br>
Pravil první z nich: „Zde viz mě!<br>
Hladomor jsem, Bukadawin!"<br>
Po něm druhý děl: „Zde viz mě!<br>
Zimnice jsem, Ahkosewin!"<br>
<br>
Spanilá tu Minnehaha<br>
zachvěla se, patříc na ně,<br>
zachvěla se při těch slovech,<br>
mlčky na lože si lehla,<br>
skryla tvář a v lože klesla,<br>
klesla, ale nezahlesla;<br>
třásla se tam mrazem, žárem,<br>
jak se na ni podívali,<br>
jak jí hrůzu zvěstovali.<br>
<br>
Dál a dál se v prázdno lesa<br>
šíle řítil Hiawatha;<br>
v jeho srdci smrtná úzkost,<br>
v tváři zkamenělá tvrdost;<br>
nad obočím vláha strachu<br>
tryskla, zmrzla, nedopadla.<br>
<br>
V kůže oděn, se zbraněmi,<br>
s velkým lukem jasanovým,<br>
v rukavicích Minjekahwun<br>
v širé dálné prázdno lesa<br>
na sněžnicích hnal a hnal se.<br>
<br>
„Giči Manitu, ty Velký!"<br>
vzkřikl, tváří v nebe hledě<br>
v palčivé té hořké chvíli,<br>
„dej svým dětem najíst, Otče!<br>
Dej nám najíst, nebo zhynem!<br>
Jídlo pro mou Minnehahu,<br>
pro mou mroucí Minnehahu!"<br>
<br>
Dálným rozléhavým lesem,<br>
lesem prázdným, lesem pustým<br>
zoufalý se výkřik ozval,<br>
jedinou však odpovědí<br>
pouhá ozvěna mu byla,<br>
ozvěna jen lesních dálek:<br>
„Minnehahu! Minnehahu!"<br>
<br>
Po den celý Hiawatha<br>
bloudil zamračeným lesem,<br>
jehož houštinami kdysi,<br>
v radostné kdys letní době,<br>
v létě nezapomenutém<br>
ved si mladou ženu domů,<br>
ved ji z dakotského kraje;<br>
kdy v tom houští ptáci pěli,<br>
potůčky se třpytně smály<br>
a kdy vzduch byl samá vůně,<br>
spanilá kdy Minnehaha<br>
řekla hlasem, jenž se nechvěl:<br>
„Půjdu za tebou, můj muži!"<br>
<br>
Ve wigwamu s Nokomis teď,<br>
s hosty strážci posupnými,<br>
s hladomorem, se zimnicí<br>
spočinula Pochválená,<br>
na smrt lehla Minnehaha.<br>
<br>
„Slyš jen!" děla, „slyším šumot,<br>
slyším hukot, slyším šumot,<br>
slyším slapy Minnehahy,<br>
volají mě z dálných dálek!"<br>
<br>
„Dítě," Nokomis jí děla,<br>
„to je v jedlích noční vítr!"<br>
<br>
„Viz jen," děla, „otce vidím,<br>
na zápraží stojí, sám je,<br>
z wigwamu mi kývá, zve mě<br>
do dakotské země zpátky!"<br>
<br>
„Dítě," Nokomis jí děla,<br>
„to jen kouř tak vlá a kývá!"<br>
<br>
„Ach – teď oči Paugukovy<br>
tmou se na mne zahleděly,<br>
led už cítím jeho prstů,<br>
po tmě do mne vrývají se!<br>
Hiawatho! Hiawatho!"<br>
<br>
Zoufalý tu Hiawatha,<br>
sám a v dálce prostřed lesa,<br>
tolik mílí v samých horách,<br>
uslyšel ten výkřik děsu,<br>
slyšel hlas své Minnehahy,<br>
jak ho volá tmou a nocí:<br>
„Hiawatho! Hiawatho!"<br>
<br>
Bezcestím těch sněžných plání,<br>
pod větvemi s tíhou sněhu<br>
domů hnal se Hiawatha<br>
s prázdnou rukou, s těžkým srdcem,<br>
slyšel Nokomis, jak pláče:<br>
„Wahonowin! Wahonowin!<br>
Kéž bych mřela místo tebe,<br>
mrtva byla, jako ty jsi!<br>
Wahonowin! Wahonowin!"<br>
Už se do wigwamu vřítil,<br>
viděl Nokomis, jak zvolna<br>
tělem houpá, naříká si,<br>
zřel svou drahou Minnehahu<br>
studenou a mrtvou ležet,<br>
a tu srdce pukající<br>
vykřiklo v něm křikem hoře,<br>
až se zachvěl les a zalkal,<br>
až i na nebi se hvězdy<br>
pozachvěly jeho hořem.<br>
<br>
Sed' pak něm a beze slova<br>
k loži ženy Minnehahy,<br>
k nohám used' Smavé Vody,<br>
k nohám ochotným, jež nikdy<br>
v ústrety už nepospíší,<br>
za ním se už neponesou.<br>
Tvář pak do obou skryl dlaní,<br>
sedm dní a nocí seděl<br>
něm a nehnut, bez vědomí,<br>
zda je den, zda noc se sklání.<br>
<br>
Spálili pak Minnehahu;<br>
v sněhu hrob jí vykopali,<br>
v hlubokém a temném lese,<br>
pod jedlemi žalobnými;<br>
nejbohatší roucha dali,<br>
hranostajem přioděli,<br>
navrch rovu nasypali<br>
sníh jak slohu hranostaje;<br>
pohřbili tak Minnehahu.<br>
<br>
V noci rozdělali oheň,<br>
čtyřikrát vzplál hrobní oheň<br>
pro duši, když ubírá se<br>
k Ostrovům všech nebožtíků.<br>
Z wigwamu jej Hiawatha<br>
viděl hořet prostřed lesa,<br>
jak tam svítí v temné jedle;<br>
z lože vstal, kde v bdění ležel,<br>
z lože Minnehahy ženy,<br>
ve dveřích tam stál a hlídal,<br>
aby oheň nezhasínal,<br>
aby nenechal ji potmě.<br>
<br>
„Sbohem!" pravil, „Minnehaho!<br>
Sbohem, ty má Smavá Vodo!<br>
S tebou spáleno mé srdce,<br>
s tebou pryč můj duch i duše!<br>
Nevracej se v lopocení,<br>
nevracej se v utrpení<br>
tam, kde hlad a v žilách žáry<br>
znaví srdce, zničí tělo.<br>
Brzo dovršen můj úkol,<br>
brzo po tvých stopách půjdu<br>
na Ostrovy Vyvolených,<br>
do té říše Ponemahu<br>
v zemi Onoho tam světa!"
<br><br>
<li><b>Longfellow, H.W.: Píseň o Hiawathovi</b>, přel. P.Eisner, Praha 1957
</TD></TR></TABLE>
</BODY></HTML>
