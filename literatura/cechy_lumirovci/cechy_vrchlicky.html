<HTML><HEAD><TITLE>Jaroslav Vrchlický: Zavírám oči, tma se na mne řítí; Za trochu lásky... </TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jaroslav Vrchlický: Dojmy a rozmary
<br><br>
Zavírám oči, tma se na mne řítí</b>
<br><br>
Ó nádhero tvých nahých, štíhlých oudů! <br>
Ó nekonečno touhy ve tvém oku! <br>
Ó sílo vášně v úbělu tvých boků! <br>
Ó luzné sítě v tvojich vlasů proudu! <br>
<br>
Zpěv Sirén, andělů hlas, trouba soudu, <br>
sen sfingy spící tři tisíce roků, <br>
vše na mne křičí z úbělu tvých boků, <br>
a vše mne láká v ráj tvých štíhlých oudů. <br>
<br>
Zavírám oči, tma se na mne řítí, <br>
z tvé šíje hvězda touto nocí svítí, <br>
mně zdá se, že jsem objal v tobě Krásu. <br>
<br>
Ó mystérium! Ohni políbení! <br>
Křte plamenných slz, bezdno zapomnění! <br>
Ó prsů poupata! Ó zlato vlasů! <br>
<br>
<br>
<strong>Jaroslav Vrchlický: Jak táhla mračna<br>
<br>
Má poetika</strong><br>
<br>
Mně zjev každý v přírodě je básní.<br>
Poetiku našel jsem si vlastní.<br>
<br>
<em>Píseň</em> nejkrásnější v sluch mi zvoní,<br>
v polibku když rty se k sobě skloní.<br>
<br>
V lidstva dějích slyším epos hřmíti,<br>
<em>dramatem</em> pak celé je mi žití.<br>
<br>
<em>Ódy</em> křídla vidím v jasu jitra,<br>
<em>elegie</em> dýše noci z nitra.<br>
<br>
<em>Hymnou</em> bouř zní, <em>idylou</em> je vesna,<br>
ptačí hnízda když probouzí ze sna.<br>
<br>
<em>Epigram</em> je vloček vinné pěny,<br>
<em>dithyrambou</em> nahé tělo ženy.<br>
<br>
A co víc škol hloupost našla ještě:<br>
<em>rytmus</em> kovadlina, <em>forma</em> kleště.<br>
<br>
<em>Rým</em> pak podkova, když dáš ji koni,<br>
v lehkém tanci divoce to zvoní.<br>
<br>
Bez podkovy, ač to často klame,<br>
letí dál, však nejlehčej vaz zláme.<br>
<br>
K tomu ještě naučení krátké,<br>
chceš-li tančit po té dráze hladké:<br>
<br>
Jenom blázen sebe přecení,<br>
přestat včas – je vrchol umění.<br>
<br>
<br>
<strong>Jaroslav Vrchlický: Hudba v duši</strong><br>
<br>
<strong>Strom</strong><br>
<br>
Je člověk strom, jenž kořenem tkví v zemi,<br>
však svoji korunu, tu vzpíná v světlo,<br>
peň jeho drsný nese stopy blesku<br>
a těžké rýhy starostí a vrásky,<br>
však měkké listí šumí sladkou něhou<br>
a v srdci pták mu zpívá, věčná láska.<br>
<br>
Ten strom štěpila sama boží láska,<br>
v zem vsadila jej, by miloval zemi,<br>
sny jeho dětství kolébala něhou<br>
a větve snahy jeho vzpjala v světlo<br>
a ve hluboké čela jeho vrásky<br>
myšlenky sila, aby čin vzplál v blesku.<br>
<br>
A strom ten stojí v zlatém jitru blesku;<br>
na větve klade hnízda jemu láska,<br>
květ vonný halí všecky jeho vrásky<br>
a strom je blahem, požehnáním zemi<br>
a vnořen ráno, večer, v noci v světlo,<br>
jak harfa zvučí radostí a něhou.<br>
<br>
Stín jeho dobrotou jest a jest něhou,<br>
kmen jeho silou proti vichrům, blesku,<br>
a světlušky když v krov mu padne světlo,<br>
toť soucit božský, ku trpícím láska,<br>
a sekyrou když podťat klesne k zemi,<br>
tu pryskyřicí pláčí jeho vrásky.<br>
<br>
Ó, buďte požehnány, hrubé vrásky!<br>
Zas vyzlacené stokrát lásky něhou,<br>
zdráv, kořene, buď, jenž se plazíš v zemi,<br>
by koruna se smála v zory blesku!<br>
Buď zdráva, mízo, jež jak věčná láska<br>
protékáš větve, duše jich a světlo!<br>
<br>
Já jsem ten strom a ty jsi jeho světlo!<br>
Tys zlatý úsměv, který halí vrásky,<br>
ty rozpínáš své větve, aby láska<br>
v nich mohla jásat rozkoší a něhou!<br>
Jen s tebou stojím pevný v moři blesků,<br>
jen v tobě kotvím jak strom v rodné zemi!<br>
<br>
I klesám k <em>zemi</em> přemožený <em>něhou</em>,<br>
vzplát musím v <em>blesku</em>, by všednosti <em>vrásky</em><br>
mi <em>láska</em> setřela mne nesouc v <em>světlo</em>!<br>
<br>
<br>
<strong>Jaroslav Vrchlický: Okna v bouři
<br><br>
Za trochu lásky...</strong><br>
<br>
Za trochu lásky šel bych světa kraj, <br>
šel s hlavou odkrytou a šel bych bosý, <br>
šel v lednu – ale v duši věčný máj, <br>
šel vichřicí – však slyšel zpívat kosy, <br>
šel pouští – a měl v srdci perly rosy. <br>
Za trochu lásky šel bych světa kraj, <br>
jak ten, kdo zpívá u dveří a prosí. <br>
<br>
<br>
<strong>Jaroslav Vrchlický: Meč Damoklův</strong><br>
<br>
<em>I.</em><br>
Nade mnou visí v noci, ve dne;<br>
svůj dvousečný hrot stokrát zvedne<br>
v mé dumy i v můj tichý cit. –<br>
Ó, jak se toho meče zbýt!<br>
<br>
Na vlásku visí, okamžikem<br>
můž' sletět... Co zde s tužby vzlykem?<br>
Ta nezadrží jeho spád,<br>
když síla zniká napořád.<br>
<br>
Na chvíli, zdá se mi, že mizí<br>
kams v dálku, dohledu již cizí,<br>
však rázem, než se naději,<br>
jest konec klamných nadějí.<br>
<br>
A přede mnou se znova zvedá,<br>
já cítím, jak mé srdce hledá,<br>
ať v snění nočním, shonu dne,<br>
a já se ptám: kdy dopadne?<br>
<br>
A chtěl bych pracovat a žíti<br>
a stále zřím tu tenkou níti,<br>
na které visí ostrý meč,<br>
jak ďábla neodvratná léč.<br>
<br>
Zvyk jsem již všemu – on však visí,<br>
jak od let visel, teď, jak kdysi,<br>
jak zítra viset bude dál...<br>
a jméno jeho... Ideál??...<br>
<br>
<em>II.</em><br>
Zas jednou do mých snů se díváš<br>
svým břitkým hrotem<br>
a nejvíce se rozechvíváš<br>
mým nad životem,<br>
když nejvíc chce se vzpnout a rašit,<br>
sny mého blaha začneš plašit.<br>
<br>
Ať schýlen nad moudrostí věků,<br>
nad pěvců dumy,<br>
neb v propast sladkých ženských vděků,<br>
tvůj hrot vždy umí<br>
mně blaho otrávit, mne děsem zmrazit<br>
a zdeptaného s výše k zemi srazit.<br>
<br>
Jen pomyšlení, v týl můj náhle<br>
že slétneš břitký,<br>
mé světy zhroutíš neobsáhlé<br>
i snů mých kytky,<br>
nit žití mého přetneš v okamžiku,<br>
v žluč nektar změníš sladkých dívčích rtíků:<br>
<br>
Mně tebou rozkoš ukradena,<br>
již urvu skokem,<br>
mně tebou radost otrávena<br>
jest každým rokem,<br>
vždyť vím to, stále nade mnou se míháš,<br>
a číháš, číháš, ustavičně číháš!<br>
<br>
Tu často sním: Jsi fantom pouhý<br>
mých bědných nervů,<br>
a cítím, vrah jsi každé touhy.<br>
Však tíž tu servu!<br>
Nuž bodni! – Darmo! Znikáš do oblaků<br>
a třpytnou hvězdou jen se míháš zraku!<br>
<br>
Dál musím žít, dál nést své břímě,<br>
se vléci prachem,<br>
své s chvěním podávat ti týmě<br>
a mříti strachem,<br>
že nedopíši poslední svou sloku,<br>
že zasáhneš mne v lačném tygra skoku!<br>
<br>
<em>III.</em><br>
Sleť tedy již<br>
a nenechej mne čekat – – –<br>
již je to tíž<br>
se stále tebou lekat,<br>
po plodech Tantala jen chvějným okem těkat!<br>
<br>
Duch můj chce žít<br>
a srdce mé chce tlouci!<br>
ret můj chce pít,co v změně nehynoucí<br>
dá život nesmírný a hřející a vroucí!<br>
<br>
Jsi stará Smrt?<br>
jsi nutný všeho konec?<br>
Jsem zvěř? Jsi chrt?<br>
Jsem lup? a jsi ty honec?<br>
Na úder čekáš jen, na pohřbu mého zvonec?<br>
<br>
Či je ti vhod,<br>
že mám se stále řítit,<br>
tvůj lesklý hrot<br>
na šíji stále cítit?<br>
a nemám odvahy sám do dlaně jej chytit?<br>
<br>
Což, přelude,<br>
nezmizíš přece jednou?<br>
což nebude<br>
kdy pausy v muku bědnou?<br>
což ruce andělů se v štít mi nepozvednou? – –<br>
<br>
Sleť tedy, sleť! –<br>
Však ty se nehneš ani!<br>
Uznej a hleď,<br>
toť horší umírání,<br>
tak z noci k jitru až tě tušit nad svou skrání!<br>
<br>
Nuž tedy viz,<br>
jak tobě se již směji!<br>
Již zmiz, či vis,<br>
já dál svou píseň pěji,<br>
tu hroznou úzkosti a děsu epopeji!<br>
<br>
<li><strong>Vrchlický, J.: Před branami Eldoráda</strong>, Československý spisovatel, Praha 1983
</TD></TR></TABLE>
</BODY></HTML>
