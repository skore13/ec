<HTML><HEAD><TITLE>Jaroslav Vrchlický: Noc na Karlštejně</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jaroslav Vrchlický: Noc na Karlštejně</b>
<br><br>
Dějství druhé, 6. výstup<br>
Král PETR a ALŽBĚTA<br>
<br>
<I>(Chvíli hluboké ticho. Poté slyšeti za portiérou, zvenku do ložnice Karlovy vedoucí, kroky a tlumený hovor, který se stává rychle zřetelnějším a prudším. Scéna tato mluví se po veliké pause za<br>
dveřmi)</I><br>
PETR <I>(za portiérou)</I> Když ti však, hochu povídám, že císař dobře ví o mojí návštěvě, že svolil k ní – že sám arcibiskup Arnošt za mne mluvil...<br>
ALŽBĚTA <I>(za portiérou)</I> To všecko ti, pane, nepomůže. Mám přísný rozkaz nepouštěti nikoho; jediný vévoda Štěpán měl slyšení, a ten právě odešel druhými schody nalevo.<br>
PETR <I>(za portiérou)</I> Právě s ním jsem na schodech se smluvil. Císař na mne čeká – nedělej tedy okolků!<br>
ALŽBĚTA <I>(s rostoucím hněvem za portiérou)</I> Budu volat o pomoc, to jest násilí, jak sem, pane, vnikáš!<br>
PETR <I>(ještě za portiérou)</I> Však ty popustíš – nerad lovím potmě... <I>(Mezitím vtiskl Alžbětu na jeviště)</I><br>
ALŽBĚTA <I>(vyběhne ze dveří, za ní Petr)</I> Co chceš? – Já nesmím pustit nikoho a císař je na modlitbách.<br>
PETR To mi právě vhod, milý panoši, neboť nejdu kvůli císaři, ale kvůli tobě.<br>
ALŽBĚTA  Jsi šílený. Proč kvůli mně?<br>
PETR <I>(se k ní blíží s rostoucí vášní)</I> Nač přede mnou tajností? – Vím všecko, všecko, sladký panoši – ty nejsi, co se zdáš...<br>
ALŽBĚTA  <I>(ustupuje před ním)</I> Nechápu, co pravíš – jsi na omylu. Nutíš mne, bych volal o pomoc. <I>(Stranou)</I> Bože, Bože, co jen si mám počíti?<br>
PETR Však bys tak přede mnou neustupoval... Proč by muž muži nepodal bez ostýchání ruku? Dej mi polibek a uvěřím – že nejsi dívkou!<br>
ALŽBĚTA Ty šílíš, pane! Pomni na hněv císařův. Budu volati!<br>
PETR <I>(ji stále pronásleduje)</I> Políbení, nebo budu volati já!<br>
ALŽBĚTA <I>(ustupuje)</I> Toho neučiníš!<br>
PETR <I>(se k ní tiskne)</I> Ba, že učiním! Políbení jen jediné, mne neoklameš, já tě stopoval od řeky do lesa k hradu, já vím, žes dívkou – já tě miluji!<br>
ALŽBĚTA <I>(učiní posunek, jako by tasit chtěla)</I> Zpátky, smělče!<br>
PETR <I>(V největším stupni vášně)</I> Tak tedy takto se mnou chceš hovořit? Dobrá, snad spíše se smluvíme! <I>(Tasí rovněž)</I><br>
ALŽBĚTA <I>(Přiskočí rychle, vytrhne meč Petrovi, zlomí jej a hodí mu jej pod nohy)</I> Zpátky, smělče! – Zde ses těžce zklamal, králi jerusalemský! Teď jdu pro císaře! <I>(Odchází k portiéře u kaple)</I><br>
PETR <I>(žene se po ní)</I> Stůj, krásná zmije!<br>
ALŽBĚTA Sem! Pomoc! Nápomoc!<br>
<I>(Vtom vyjde z kaple KAREL IV. a za druhou portiérou objeví se arcibiskup Arnošt. Petr zaražen ustoupí, císař udiven vkročí doprostřed, Arnošt s klidným úsměvem pozoruje celé skupení)</I><br>
<br>
Dějství druhé, 7. výstup <br>
KAREL IV., ALŽBĚTA, PETR  a ARNOŠT<br>
<br>
KAREL IV. Co jest – co se zde děje? – Aj, náš milý bratr a host v tak důvěrném hovoru s mým pážetem. – Toť dnes z nočních návštěv ani nevyjdu! <I>(Zpozoruje meče na zemi)</I> A zbraně... tedy spor? Aj, co to znamená?<br>
ALŽBĚTA Jeho Milost násilně přes můj odpor vnikl do této komnaty.<br>
KAREL IV. A tys horlivě zastával svůj úřad. <I>(K Petrovi)</I> Čím ti mohu posloužiti v tak pozdní chvíli, pane bratře?<br>
PETR <I>(ustupuje v rozpacích)</I> Císařský pane...<br>
ARNOŠT <I>(předstoupí)</I> Vina jest moje, Milosti. Zapomněl jsem po večeři ti oznámit, že přeje si král Petr prohlédnouti domácí kapli tvou při osvětlení; vyprávěl j sem mu totiž, jak lesk drahokamů zvýšen září tisíce světel kouzelný dojem působí. Páže nevědělo o příchodu Jeho Milosti. Já na to vzpomněl právě před chvílí a chvátal jsem předejíti nedorozumění; vidím s lítostí, že přišel jsem pozdě.<br>
KAREL IV. Vždy včas, by vše bylo vysvětleno, Arnošte! <I>(K Petrovi)</I> S radostí, milý pane bratře, nejen skromná domácí kaple moje, nýbrž i kaple sv. Kříže a sv. Kateřiny je ti k službám; doufám, že dal milý Arnošt rozsvítit všecky svíce podél zdí! <I>(Pokyne směrem k domácí kapli)</I> Arcibiskup bude tak vlídný, že provodí tě, jako ve dne činil, a svede tě pak druhými schody na dvůr. A nyní dovolte, pánové, bych vám přál „dobrou noc!"<br>
PETR Teď mě skoro mrzí dětinské přání mé; odpusť, že tak pozdě jsem vyrušoval, ctihodný Arnošt věru vinen jest...<br>
KAREL IV. Naopak dobře činil, že tě na noční vzezření kaplí upozornil. Lesk českých drahokamů je při záři světel vskutku okouzlující <I>(kyne k portiéře)</I> a stojí za podívanou. <I>(Významně)</I> Dobrou noc, pánové!<br>
ARNOŠT Bůh s tebou, Milosti!<br>
PETR <I>(k sobě)</I> Nepovedlo se. – Aby to ďas!<br>
<I>(Odejde provázen Arnoštem do domácí kaple. Alžběta se uchýlí za portiéru)</I><br>
<br>
Dějství druhé, 8. výstup<br>
<br>
KAREL IV. <I>(Sám. Přejde ložnici, pak se na chvíli zastaví)</I> To není pouhou náhodou! – Král Petr byl v rozpacích – páže se rdělo a třáslo – jediný Arnošt opanoval klidně, jak jeho obyčej, všech rozčilení! Ví Bůh a svatý Václav! S tou kaplí při večerním osvětlení to byla pouze výmluva – včasná výmluva – nic jiného! Král Petr měl jiné zámysly. <I>(Přejde a zastaví se)</I> Ale jaké? – Proč přišel hned po mé rozmluvě se Štěpánem? – Snad ho hledal – není mi známo, že by tak dobrými byli přáteli, aby zvěděti musel hned král cyperský výsledek politického poslání vévody bavorského. <I>(Po chvíli přemýšlení)</I> Zeptám se Arnošta, je přímý, jest můj starý přítel. <I>(Náhle se zarazí)</I> Ale kdy se ho zeptám, dnes již nepřijde; počkám do rána, musím počkat. <I>(Zamyslí se)</I> A což páže? – Ano, vyptám se teď pážete. <I>(Jde k portiéře vedoucí do předsíně a náhle se zastaví)</I> Ten hoch se podivně chvěl, zdálo se mi, jako by v tom rozčilení změnil svůj hlas –ten hlas mi byl velmi známý –jeho postava, tahy jeho obličeje... Bože, mně se rozednívá... <I>(Uzří na zemi přelomený meč, zvedne jej a prohlíží)</I> Mám světlo! – Hoch láme těžké damascenské meče jako mrkve – kdo umí to v celé říši? Císařovna jedině; roztrhnouti kovový pancíř shora dolů jako kus plátna, přelomiti podkovu jest jí hračkou. To jest ona! <I>(Jde k portiéře a opět se zastaví)</I> Jaké však by mohla míti císařovna úmysly? Snad se přece klamu? – Jednám vždy s rozvahou, zde však nadarmo se namáhám překřičeti vnitřní hlas, jenž praví mi, že páže to jest císařovna! Praví mi to onen hlas proto snad, že toužím po ní, že milá a sladká by mi byla její přítomnost? Což klamu-li se? <I>(Rozhodně)</I> Však pážete se vyptám, poznám přece, na čem jsem, a je-li to ona a bude-li jako posud hráti svou úlohu výborně, budu s ní hráti také. Uvidíme! <I>(Odhrne portiéru)</I> Pojď sem, hochu!<br>
<br><br>
</TD></TR></TABLE>
</BODY></HTML>
