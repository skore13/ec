<HTML><HEAD><TITLE>Victor Hugo: Sociální otázka, Jersey</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Victor Hugo: Legenda věků  
<br><br>
Sociální otázka</b>
<br><br>
Ó běda bezbranným! Jak hrozná ztroskotání!<br>
Úděsné dítě jsem kdys potkal znenadání,<br>
dívenku, tak pět let. Šla, stále měníc směr,<br>
nazdařbůh ulicí. Byla ve věku her,<br>
sladkostí, polibků – leč prázdno v srdci měla.<br>
Těžce a smutně šla, jak do jejího čela<br>
spár by se zatínal, jak Atlas uštvaný.<br>
A Boha, zdálo se, ptal se zrak nevinný:<br>
„Co udělala jsem?" Leč dívka Boha nezná.<br>
Nemyslí, trpí jen. Je v hadrech, bledá, něžná,<br>
k pochybným radostem svou krásou určena.<br>
Kráčela ulicí, tichá a lhostejná,<br>
však zrakem divokým zírala na vše kolem.<br>
Celou svou bytostí jen marnost křičela,<br>
bezmocnost, žízeň, hlad, hrůzu, strach, tíhu zla.<br>
Hle, bída odvěká jak dneška dotýká se!<br>
<br>
Vtom bylo slyšet smích, jenž patřil její matce.<br>
Ta žena děvkou je v šantánu z posledních<br>
a neví, jak se zdá, že kdosi v ulicích<br>
v zlém nečase tam bloudí, zuby drkotaje,<br>
že je to malá dívka a že ubohá je,<br>
že dítě nešťastné je jejím dítětem.<br>
Zel, děvče není víc než opuštěným psem,<br>
špinavou tulačkou, jež pro matku je asi<br>
totéž co housenka pro květ nestoudné krásy.<br>
Sama před řádkou let též jiná nebyla.<br>
Z někdejší Margity se stala Pamela,<br>
jež mužům nabízí přízeň pochybné ceny.<br>
Jen zpola oděny, ty ženy předurčeny<br>
jsou buď pro urážky, anebo pro bolest.<br>
Veselá matka má ve vlasech sprostý květ.<br>
Někdy se stávalo, ač jedna druhou nezná,<br>
že v nočních temnotách se setkaly a jedna<br>
minulost zřela svou a druhá budoucnost.<br>
<br>
Ach, mezi začátkem a koncem vidět most!<br>
Ta hrůza!<br>
<dd>Dívka dál jde v tiché beznaději.<br>
Ta žena nemusí být ani matka její.<br>
Kdoví? Náhodní chodci, kteří kolem jdou<br>
a dohadují se, to sotva rozhodnou.<br>
Bída je jako stín a anděl bledolící<br>
nemusel za matku mít tuto poběhlici.<br>
Strašné, jak kráčí tu s úděsem ve zraku<br>
ta dívka ubohá, podobná přízraku,<br>
jak bytost zemřelá, jež přesto musí žíti.<br>
„O čempak přemýšlí? Zdalipak něco cítí?"<br>
je slyšet kolkolem. – Znají to dítě? Ne!<br>
Bere chléb od lidí, však slovo neřekne<br>
a utíká, sama nad sebou rozhořčena.<br>
Já, snílek, vidím pěst, z níž příští padlá žena<br>
neviditelný blesk k nebesům vrhnout chce,<br>
hledíc tam s pocitem, že zří strop věznice,<br>
kde bledá jitřenka mře dříve nežli vstane.<br>
Vše na tom dítěti, jež bídou usmýkané<br>
ve tmě se potácí, překotnou výčitkou<br>
křičí do světa stran svou bolest strašlivou.<br>
Nadarmo klene se tu město v lesku skvělém,<br>
s kostely, paláci před jejím bledým čelem.<br>
Všechna ta nádhera je zbytečná pro zrak,<br>
jenž, zrudlý trápením, nevidí tak jak tak<br>
Pantheon, Étoile nebo chrám Boží Matky.<br>
Jde jako bezduchá, její krok je už vratký,<br>
nevidí, neslyší všechno to víření,<br>
má lidskou podobu, leč patří říši tmy.<br>
Nic není temnější nad tento přízrak malý.<br>
Peklo tak nesmírné, žasne muž vědy znalý,<br>
v živoucím atomu! Já smím jen dívat se<br>
na trosku, podobnou divoké bludičce,<br>
bledé a zoufalé, která ač sotva žila,<br>
bez slz a bez nářků už hrůzu okusila<br>
a bahnem kráčí dál, trpký sen na líci –<br>
Nemesis maličká, Medúza budoucí.<br>
<br>
<b>Victor Hugo: Kontemplace
<br><br>
Jersey</b><br>
<br>
Jersey spí v příboji, v němž kypí dávná zlost,<br>
a ve své malosti má dvojí velikost:<br>
moře a kámen skal, do kterých vlny bijí.<br>
S Bretaní na sever a na jih s Normandií<br>
je pro nás Francií; v kvetoucích údolích<br>
slýcháme její pláč a někdy její smích.<br>
<br>
Vidím již potřetí, jak jablka tu zrají.<br>
Ó země vyhnanství, již vlny obléhají,<br>
žehnám ti nastokrát, milenko přílivu!<br>
Být zde má kolébka, přijal bych v údivu<br>
ten kout, kde duše smí se spojit s nekonečnem.<br>
Zde, sražen životem v zápasu nebezpečném,<br>
na zrudlém útesu přemítám spokojen,<br>
jen Bohu na očích, a vítr s příbojem<br>
mou duši vybělí tak jako prádlo v trávě.<br>
<br>
Skály jsou zasněné a hledí odmítavě;<br>
a jako zpod lisu vyvěrá z jejich děr<br>
zářivý kotouč pěn; a z hvozdů vpodvečer<br>
k nám vítr zanáší změť hlasů přetajemných;<br>
z dolmenu na vršku za dlouhých nocí temných<br>
vystoupí příšera; a skalní rozsocha<br>
se v bledém přísvitu promění v Molocha.<br>
<br>
Fouká tu od moře, a proto při pobřeží<br>
v rybářských osadách u paty skalních věží<br>
na střechách chatrčí zborcených do všech stran<br>
se došky svazují pomocí lodních lan,<br>
jež visí podél zdí, kameny zatěžkány;<br>
k dítěti u prsu se matka cudně sklání<br>
a písní matrózů mu přivolává sen;<br>
člun, jenž se navrátil, je na břeh vytažen;<br>
a luh se zelená.<br>
<br>
<dd>Ó země požehnaná!<br>
Práh chýší směje se jak modré nebe zrána.<br>
Majáky, zdravím vás, jsem s vámi navždycky;<br>
zdravím vás, zvonice, v nichž hnízdí jiřičky;<br>
chudobné oltáře řezbářů lodních přídí;<br>
růžové vavříny v zahrádkách prostých lidí;<br>
zášeří lesních cest s hrkotem loukotí;<br>
jezera u moře; a dary samoty!<br>
<br>
Obzor se rozvírá před bílou plachetnicí;<br>
a příboj v oblázky jak achát blýskající<br>
zaplétá chaluhy, to rouno mořských stád;<br>
a smavá Venuše rozhání dávný chlad<br>
zasněných útesů, když s drozdy na úsvitě<br>
přivádí za ruku jitro, to sličné dítě.<br>
<br>
Postrachu parníků, podmořské úskalí!<br>
Paláce Kybelé, jež vlny zajaly!<br>
Tekoucí mramory, věznící věže dómů!<br>
Mé vřesy! Zvonky krav! Dřímoto v stínu stromů!<br>
<br>
Můj ostrov modlí se tak jako řeholník.<br>
A zpěvem nesmírným zní prostor okolní,<br>
propast a oceán se opět snoubí spolu.<br>
Mrak v letu zaslzí; a útes na vrcholu,<br>
zatímco o svůj bok rozbíjí koráby,<br>
chrání pár krůpějí, jež ptáka přivábí.<br>
<br>
<dd><i>8. 10. 1854</i>
<br><br>
<li><b>Hugo, Victor: Beru si slovo</b>, Odeon, Praha 1985
</TD></TR></TABLE>
</BODY></HTML>
