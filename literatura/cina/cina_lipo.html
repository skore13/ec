<HTML><HEAD><TITLE> Li Po: Tři kumpáni </TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Li Po: Tři kumpáni</b>
<br><br>
Jasmínu loubí. Sedím u vína,<br>
zve dobré druhy dobrá hodina –                <br>
a já jsem sám. Vtom náhle nad strání          <br>
kulatý měsíc se mi uklání,                    <br>
já jemu. Se mnou v modrý nebes klín           <br>
můj kývá stín.                                <br>
Společnost poklonami nešetří –                <br>
tak byl jsem sám, a teď jsme tři.             <br>
<br>
Chce měsíc pít. Jak mám ti podat číš?!        <br>
Stín zdvíhá pohár. Copak nevidíš,             <br>
že dneska za vás za oba                       <br>
pít musí moje hříšná nádoba?                  <br>
<br>
Co je to ale, chlapci rozmilí?                <br>
Já piju – vy jste z toho opilí!               <br>
Měsíc se motá, žvatlá ke stínu,               <br>
ten si zas tančí s vůní jasmínu,              <br>
jen já tu sedím klidně při víně,              <br>
jim připíjím a dobré hodině.                  <br>
Tož loutnu sem, a píseň se mnou noťte,        <br>
pak na kutě mě, chlapci, doprovoďte,          <br>
vždyť do jedné se vejdou postele              <br>
kumpáni světlé noci veselé.                   <br>
 <br>
A zejtra navečer, až první hvězdy vzplanou,   <br>
u vína v loubí, chlapci, na shledanou!     
<br><br>
<li><b>Mathesius, Bohumil: Zpěvy staré Číny</b>, SNKLHU, Praha 1957
</TD></TR></TABLE>
</BODY></HTML>
