<HTML><HEAD><TITLE> Dalimilova kronika </TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Dalimilova kronika</b>
<br><br>
Když v postoloprtské stráni <br>
lovil Oldřich, znenadání <br>
za jednou vsí nad říčkou<br>
spatřil selku mladičkou,<br>
jak v košili bez oplecka,<br>
bosa, umáčená všecka,<br>
pere. Byla krásná, milá,<br>
Oldřichu se zalíbila, <br>
že tvář měla čistou, něžnou. <br>
A tak ji učinil kněžnou. <br>
Ona kněžna dokonalá<br>
Božena se jmenovala.<br>
Oldřich nedbal nic, že páni<br>
to manželství jemu haní. <br>
Řek: „Tak už to v světě chodí,<br>
že se z chlapa šlechtic rodí<br>
a že sedlák neřídce<br>
za otce má šlechtice.<br>
Stříbro poctu rodu vrací,<br>
chudý šlechtic jméno ztrácí.<br>
Pán i kmán jsou jedna krev,<br>
proto potlačte svůj hněv,<br>
že jsem si vzal za ženu<br>
prostou dívku Boženu. <br>
Ve mně každý pána hledá.<br>
Na Přemysla, na praděda<br>
nejdříve však pomyslete, <br>
jenž z oráče na knížete<br>
povýšen byl. Všichni stejně<br>
počati jsme byli v ženě,<br>
ač pokládán za šlechtice<br>
je ten, kdo má stříbra více.<br>
Chci žít s českou selkou skrovnou<br>
spíš než s Němkou, císařovnou.<br>
Pouto krve vždy je silné,<br>
Němka k Čechům sotva přilne.<br>
Vaše utrhačné řeči<br>
o hlouposti jenom svědčí.<br>
Jak u Němky byste, páni,<br>
chtěli prosit o zastání?<br>
Čeleď z Němec, z Němec mistři,<br>
Němkyně je na koni<br>
a mé děti, synci bystří,<br>
německy jen švadroní.<br>
Vidím, jak zem vadne, chřadne,<br>
jak Čech nemá právo žádné." <br>
Božena, ta přála právu,<br>
ctila lidi všeho stavu. <br>
Oldřichu pak selka zdravá<br>
dala syna Břetislava. 

<br><br>
<li><b>Kronika tak řečeného Dalimila</b>, přebásnila H.Vrbová, Svoboda, Praha 1977
</TD></TR></TABLE>
</BODY></HTML>
