<HTML><HEAD><TITLE>Eduard Štorch: Lovci mamutů</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Eduard Štorch: Lovci mamutů
<br><br>
Na zlatém potoce<br></b>
Děti se bavily zajímavou hrou u potůčku. Stavěly hráz z kamení a dělaly si rybníčky z nadržené vody. Pokoušely se také chytit malé rybičky. Umazaný Cebík se při tom převalil do rybníčku a teď bečí a prská vodu.<dd>
Kukačka ho utěšuje a ukazuje mu hezké kamínky v potoce. Děti tu v písku nacházejí hojná lesklá zrnečka, sem tam i větší žluté kousky. Krásně svítí a děti jich za malou chvíli nasbíraly hromádku. I v kamenech, z kterých stavějí hráze v potůčku, třpytí se lesklá zrnka.<dd>
Děti běžely do tábora pochlubit se svým objevem.<dd>
Ženy bez zájmu pohlédly na zlatá zrnka – vždyť nejsou k jídlu! – a usmály se na děti. Pak šly ještě nasbírat zásobu dříví na noc.<dd>
Sova, přikládající na oheň, také se musil dětem podívat na to, co našly v potoce. Vzal do ruky lesklý kov, potřásal zrnky v hrsti, čichal k nim, kousl do většího valounku, vyplivl jej a pak všechno zahodil. Hleděl si dále svého zaměstnání; vyrýval ostrým kamenem jakési čáry do sobí kosti.<dd>
Zklamané děti se vrátily k potůčku. Už nesbíraly zlatá zrnka, jen z větších kusů rudy upevňovaly hráz, kterou prve započaly. Radovaly se, že hráz vodu vzdula, takže mohly skákat ve větší hloubce. Vody v potoce přibývalo víc a více.<dd>
I křiku přibývalo. Ve vodě se míhaly sem tam drobné rybky a prchaly před dětmi, až se jejich hemžením povrch vody zvlnil. Někdy rybička vyskočila i nad hladinu.<dd>
Veverčák vykřikl:<dd>
„Jé, tady je ryba – ryba!" – což znamenalo „veliká ryba".<dd>
Všecky děti se hned ve vodě přikrčily proti proudu a jaly se chytat ryby po medvědím. Veverčák, také sehnutý a s rozevřenými dlaněmi, číhal, až polekaná rybka vpluje mezi jeho ruce, aby ji rychle sevřel. Jednou tak pozoroval medvěda, jak předními tlapami chytil rybu a potom s ní vyskočil na břeh.<dd>
Ale rybka byla velmi hbitá a ostražitá – děti ji nechytily. I když Veverčák, Křikloun nebo Žabka měli už rybku mezi dlaněmi, vždy se jim vysmekla a uklouzla. Proto Veverčák po chvíli zvolal:<dd>
„Hur – hur! Na ryby!" a rozběhl se k mělčině. Děti hned řetězem s ním a hnaly rybky před sebou.<dd>
„Na břeh!" zavelel Veverčák.<dd>
Řetěz dětí zastavil postup a obrátil se k břehu. Šplíchajíce a křičíce, zaháněly děti obklíčené rybičky na písčinu.<dd>
Mnoho rybek uniklo z pasti, ale několik jich přece sebou mrskalo při kraji a dvě tři větší vyskočily z vody až na písek. Veverčák skočil po tlusté bělici a vítězně Ji pozvedl do výše, aby všecek tábor viděl jeho úspěch. I Žabka chytila rybičku, ale zase ji hodila do vody; byla tak maličká!<dd>
Zato hbitě vydrápla Veverčákovi jeho bělici a utíkala s ní z vody. Cestou se jí zakousla do hlavy a chtivě z ní vyssála mozek. Ale už musila, prchat před duřícím Veverčákem. Vyšklíbla se mu a skočila za hradbu několika dětí, aby juni byla chráněna.<dd>
Vtom Šklíba zahlédl nedaleko ježka. Kopl do zlaté rudy, kterou nesl k hrázi, a utíkal za ježkem.<dd>
„Pichláč, pichláč!" křičel a všecky děti se k němu sběhly k nové zábavě s ježkem, který, schouliv se v klubko, stavěl se mrtvým.<dd>
Zatím co se toto dálo v táboře, lovci Mamutíkovy tlupy dokončili lov s pěkným úspěchem. Ubili dva soby a vlekli je do ležení. Svázali paroháčům nohy, prostrčili dlouhé dřevo a dvě čtveřice mužů nesly kořist, která učiní konec hladovým dnům v tlupě.<dd>
V lesní úžlabině byla chvíle odpočinku. Unavení lovci se natáhli na mechu. V duchu se již těšili na blízké hody.<dd>
Mamutík se vzchopil, aby obhlédl úžlabinu, kudy by bylo nejlépe postupovat.<dd>
Učinil několik kroků a náhle zaslechl praskot větví. Tiše zavolal lovecké heslo tlupy a všichni muži se okamžitě připravili se zbraněmi v rukou na boj s medvědem, nebo co to bude.<dd>
Stráň byla dosti hustě zarostlá, takže nebylo vidět, co se k nim přibližuje. Opět zachrastily větve a najednou z houštiny vyskočí – žlutě pomalovaný lovec a za ním Lasička!<dd>
Had byl velice překvapen, když najednou před sebou uviděl řadu ozbrojených mužů. Jako kdyby vedle něho udeřil hrom.<dd>
Mamutík skočil po Hadovi a i ostatní lovci uzavřeli cestu cizímu mladíkovi. Avšak mrštný Had mžikém postřehl nebezpečí, otočil se a hup! – do křoví.<dd>
Lasička zůstala.<dd>
Mamutík zařičel jako divoký hřebec a skočil za prchajícím mladíkem.<dd>
Ale Had činil čest svému jménu. Lezl velmi rychle vzhůru příkrou strání, pružně se provlékal větevnatou spletí a razil si cestu tak hbitě, že mu Mamutík stěží postačil.<dd>
Někteří lovci se hrnuli za náčelníkem, jiní nadbíhali prchajícímu obchvatem, pohodlnějšími stezkami.<dd>
Nebylo lze očekávat, že Had unikne. Zejména teď, když se udýchaný mladík zoufale namáhá, aby se vyšvihl na vyčnívající skalisko, stojící mu v cestě.<dd>
 Už je tu Mamutík, stahuje Hada za nohu dolů a kleká si naň. Přibíhají lovci a vrhají se mladíkovi na nohy, aby jimi nemrskal.<dd>
Mamutík svázal přemoženému Hadovi ruce a táhl ho křovím zpět, nic nedbaje toho, že Had je větvemi houštin bodán do krve. Dole převalil Hada k zabitým sobům a pohrozil mu sekyrou. Spoutaný Had jen posupně koulí očima; mlčí se zaťatými rty.<dd>
Osvobozená Lasička, stojíc zatím u stromu, čekala, jak se skončí honba za uprchlíkem. Teď vypravuje a hodně posunky znázorňuje, co se jí přihodilo.<dd>
Lovci, vyslechnuvše její zprávu, byli pobouřeni a chtěli se vrhnout na chyceného smělce, aby ho krutě ztrestali za únos dívky. Avšak Mamutík velitelsky zabručel po medvědím a lovci opět usedali.<dd>
„Až v táboře ho ztrestáme," pravil náčelník a dal povel k dalšímu pochodu.<dd>
Nosiči vyzdvihují břímě na ramena a ostatní muži, obstoupivše s klacky v rukou zajatce, pobízejí ho vzhůru.<br>
<br>
V táboře byla radost, když unavení lovci předložili úlovek. Budou hody! Několik dní hody!<dd>
Zajatého Hada pohodili opodál ležení, aby nepřekážel. Svázali mu ještě nohy řemenem, aby nemohl utéci, a dali k němu na stráž výrostka Onaše.<dd>
Pak už si ho nevšímali a vrhli se na zabitá zvířata, aby nejdříve ukojili hlad. Obratně stahovali kůži, používajíce ostrých úlomků pazourkových, zasazených v parohových rukojetích.<dd>
Sotva otevřeli útroby zabitých sobů, soukali z nich střeva a každý lovec nedočkavě urval odříznutý kus pro sebe. Prsty vytlačovali obsah střev a hltavě jej pojídali. Stejně si pochutnávali i na žaludku, v němž byl rozemletý mech, okořeněný vonnými bylinami.<dd>
Ženy i děti seděly kolem a nemohly se ani dočkat, kdy už i na ně dojde. Šklíba, podrápaný na celém těle, stojí před Mamutíkem a kouká, jak náčelník jí. Nevědomky napodobí jeho pohyby a žvýká naprázdno.<dd>
Jeden sob je už rozčtvrcen a kusy masa, napíchané na větvích, opékají se nad ohněm.<dd>
Všecka pozornost tlupy se upírá k přípravě hodů. Lovci bez patrného vzrušení vypravují o dnešním sobím lovu a o tom, jak se kdo vyznamenal. Ale také posměchem stíhají některé muže za neobratnost.<dd>
Lasička prvá z žen obdržela kus pečeného masa. Rychle je zhltla a šla se k potoku napit. Musila popojít proti proudu, poněvadž zde byla voda ještě příliš zakalena.<dd>
Vracejíc se do ležení, zastavila se mezi keři nedaleko ležícího zajatce a chvíli ho pozorovala.<dd>
Vůně pečeně se táhla až sem a strážný Onaš, nemoha vydržet, popolézal blíž a blíže k ohništi, aby slyšel, co se povídá. Kdykoliv sebou Had zalomcoval, uchopil hoch kámen a hodil jím po zajatci.<dd>
Lasička se dostala až blizoučko k zajatci. Má nejspíše něco za lubem, poněvadž dává pozor, aby nebyla nikým zpozorována. Snad se nechce pomstít na bezbranném?<dd>
Slyš! – Lasička jemně zapískla jako svišť, když si hraje s mláďaty.<dd>
Po chvilce se svišť ozval ještě jednou. Zajatec se pomalu obrátil a pohlížel do křovin. Zpozoroval přikrčenou Lasičku.<dd>
Dívka náhle přiskočila k Hadovi a připraveným pazourkovým nožíkem mu přeřezávala pouta na rukou. Nešlo to dost rychle a dívka, obávajíc se, že bude přistižena, uskočila zase zpět do křoví. Nožík jí upadl, ale už jej nezvedla.<dd>
Strážný hoch asi něco zahlédl, poněvadž otočil hlavu a chvíli pozoroval ležícího Hada.<dd>
Nic se nehýbalo.<dd>
Když se Onaš opět zahleděl do ohně, uchopil Had dívčin nožík do zubů, a opřev jej o kámen, pokoušel se předřít svá pouta. Vskutku – jedna ruka byla brzy volná a za okamžik i druhá. Teď se Had pokoušel osvobodit i nohy a provedl to velmi obratně leže, takže nikdo nic nezpozoroval<dd>
Je volný! Může prchnout...<dd>
Had však leží dále na zemi. Jen údy si narovnává a protahuje. Lasička na něj z křoví kývá, aby utekl. Had vrtí hlavou a naznačuje, že neuteče.<dd>
Neuteče samoten... Jen s ní, s Lasičkou!<dd>
Dívka plna zmatku odpírá.<dd>
Had se posadil a je připraven ke skoku. Lasička mu stále jen rukou ukazuje, že ona zůstane.<dd>
Onaš se zase obrátil a dívá se na zajatce. Štěstí pro Hada, že hlídající mladík měl oči trochu ohněm oslněné; jinak by byl musil vidět, že zajatec má ruce volné. Had se chytře opět natáhl na zemi, jako by byl ještě svázán.<dd>
Onaš naň zavolal: „Ležíš!" a hodil po něm kamenem, v kterém se blýskala žlutá zrnečka. Pak utrhl stéblo trávy a bezstarostně je žvýkal.<dd>
Had pohlédl vyzývavě na Lasičku.<dd>
Dívka konečně přikývla.<dd>
Had skrčen doplížil se do křoví a vztyčiv se udělal posměšný posunek proti táboru.<dd>
Zmizel v houštinách a Lasička s ním.<dd>
Z lesa vyletěla sova; namířila k táboru, ale pak zahnula někam do daleké stepi nalovit si myší.<br>
<br>
<li><strong>Štorch, Eduard: Lovci mamutů</strong>, NNDK, Praha 1954
</TD></TR></TABLE>
</BODY></HTML>
