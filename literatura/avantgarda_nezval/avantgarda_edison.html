<HTML><HEAD><TITLE>Vítězslav Nezval: Básně noci</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Vítězslav Nezval: Básně noci</b><br>
<br>
<strong>Edison</strong><br>
<br>
<em>I</em><br>
Naše životy jsou truchlivé jak pláč<br>
Jednou k večeru šel z herny mladý hráč<br>
venku sněžilo nad monstrancemi barů<br>
vzduch byl vlhký neboť chýlilo se k jaru<br>
avšak noc se chvěla jako prérie<br>
pod údery hvězdné artilerie<br>
které naslouchali u politých stolů<br>
pijáci nad sklenicemi alkoholů<br>
polonahé ženy v šatě z pávích pér<br>
melancholikové jako vpodvečer<br>
<br>
Bylo tu však něco těžkého co drtí<br>
smutek stesk a úzkost z života i smrti<br>
<br>
Vracel jsem se domů přes most Legií<br>
zpívaje si v duchu malou árii<br>
piják světel nočních bárek na Vltavě<br>
z hradčanského dómu bilo dvanáct právě<br>
půlnoc smrti hvězda mého obzoru<br>
v této vlahé noci z konce únoru<br>
<br>
Bylo tu však něco těžkého co drtí<br>
smutek stesk a úzkost z života i smrti<br>
<br>
Skláněje se z mostu uviděl jsem stín<br>
sebevrahův stín jenž padal do hlubin<br>
bylo tu však něco těžkého co pláče<br>
byl to stín a smutek hazardního hráče<br>
řekl jsem mu probůh pane co jste zač<br>
odvětil mi smutným hlasem nikdo hráč<br>
bylo tu však něco smutného co mlčí<br>
byl to stín jenž jako šibenice trčí<br>
stín jenž padal s mostu vykřikl jsem ach!<br>
ne vy nejste hráč! ne vy jste sebevrah<br>
<br>
Šli jsme ruku v ruce oba zachráněni<br>
šli jsme ruku v ruce v otevřeném snění<br>
za město kde počínaly Košíře<br>
z dálky mávaly nám noční vějíře<br>
nad kiosky smutku tance alkoholů<br>
šli jsme ruku v ruce nemluvíce spolu<br>
<br>
bylo tu však něco těžkého co drtí<br>
smutek stesk a úzkost z života i smrti<br>
<br>
Odemkl jsem dveře rozžal svítiplyn<br>
veda na nocleh svůj pouliční stín<br>
řek jsem pane pro nás pro oba to stačí<br>
nebylo tu však už stínu po mém hráči<br>
či to byl jen přízrak nebo sebeklam?<br>
stál jsem nad svým každodenním lůžkem sám<br>
<br>
bylo tu však něco těžkého co drtí<br>
smutek stesk a úzkost z života i smrti<br>
<br>
Usedl jsem za stůl nad kupy svých knih<br>
pozoruje oknem padající sníh<br>
pozoruje vločky jak své věnce vijí<br>
se svou věčně chimérickou nostalgií<br>
piják nezachytitelných odstínů<br>
piják světel potopených do stínů<br>
piják žen jichž poslouchají sny a hadi<br>
piják žen jež pochovávají své mládí<br>
piják krutých hazardních a krásných žen<br>
piják rozkoše a zkrvavělých pěn<br>
piják k všeho krutého co štve a drtí<br>
piják hrůz a smutku z života i smrti<br>
<br>
Řekl jsem se zapomeň už na stíny<br>
otvíraje týden staré noviny<br>
kde jsem v pachu novinářské černi tona<br>
uzřel velkou podobiznu Edisona<br>
byl tu jeho nejnovější vynález<br>
seděl v taláru jak středověký kněz<br>
bylo tu však něco krásného co drtí<br>
odvaha a radost z života i smrti
<br><br>
<li><strong>Nezval, Vítězslav: Básně noci</strong>, Odeon, Praha 1966
</TD></TR></TABLE>
</BODY></HTML>
