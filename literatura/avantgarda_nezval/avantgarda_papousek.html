<HTML><HEAD><TITLE>Vítězslav Nezval: Papoušek na motocyklu</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Vítězslav Nezval: Papoušek na motocyklu</b><br>
<em>Host III, červenec 1924 </em>
<br><br>
Je to třeba říci bez okolků. Marně jsem čekal na příchod jasnovidné stenotypistky, když horečka, vysvobodivši se z lékařských encyklopedií, obsáhla ohňostroje a tančí. Má půvabná sestřenko, má rádiová holubice, bon vent, bonne mer. Ten, kdo přišel z nenadálého klidu nemocnice anebo z bulvárů minulého století a naklonil ucho k mé hlavě, uslyší zvonění třiceti budíčků.<br>
<br>
<i>Nervózní zdraví 20. století je předpokladem moderní poezie, umožňujíc rychlé asociace a volné představy.<br></i>
<br>
<i>Jsem zaujat pro svůj způsob.<br></i>
<br>
Básníci minulého času holdovali filosofii. Myšlenka. Její nenadálé odstupňování. Dedukce, indukce, rozvedení syžetu, závěr. Logika pojmů všacených do slavnostního hávu. Hú, jaká práce! – Plesnivé nevlídno pracoven. Myslitelé.<br>
<br>
<i>Starý způsob tvoření, neorganický, podřizující se ideologii, syžetu a logice.<br></i>
<br>
Jsem v neustálém kontaktu se svým trávením. Všecky smysly v chodu. 36 antén a instinkt věčně protékající. Všecky se slévají k jedinému bodu šachovnice. Souhrn chvění a jeho šipky – hle senzibilita.<br>
<br>
<i>Nový způsob, organický a fyziologický růst z představ a jejich reprodukčních zákonů.<br></i>
<br>
Hle, to jste vy, jež mne vytváříte. Sluch, jímž jsem přiváděn k věčnému spánku. Neustálé hučení promenád. Tupé lomozy, jimiž jsem usmrcován. Je třeba pohlédnout vzhůru na letící aeroplán a uslyšet skřivánčí píseň. Stav citlivosti v deliriu. <br>
<br>
<i>Auditivní typy umělců poklesají s kursem romantické kontemplace.<br></i>
<br>
Hle, to jste vy. Oči, jimiž jsem probouzen k životu. Je třeba vidět elektrické květiny a cítit vůni v odporné tlačenici. Magická zrcadla, oči, vidmo pralesa a tučné verše na nároží. Hle, to jste vy. Modré barvy halen, tato kolmá nebesa, kokardy drožkářů. A neustálá přítomnost nových zahrad a vinobraní, mých ptáků. Nezapomenutelné pohádky.<br>
<br>
<i>Superiorita představy zrozené z moderních velkoměstských skutečností zvýšila vizuální schopnost dnešního umělce.<br></i>
<br>
Není pro mne pojmů. Pryč se syžetem! To vše jsem spatřoval každodenně v několika zlomcích vteřiny. Nosím vás s sebou bez filosofické souvislosti. To jste vy, jež mne vytváříte. Hle, to jsem já. Souhra představ těchto papoušků s kouzelnými jmény.<br>
<br>
<i>Pojem a syžet jsou odvozené koreláty filosofických epoch. Logická a ideologická scholatika.<br>
Představa, primární a fyziologický korelát.<br></i>
<br>
Neustálé pronikání. Vždy jiná směs. Zákon asociace, nejiná síla než ta, jež ovládá mou žízeň a mé vášně.<br>
<br>
Je třeba neustále naslouchat tomuto zákonu. Lenosti, hydro, jež chceš být věčně ukájena. Je třeba neustále vynalézat. <br>
<br>
<i>Zákonnost této poezie, zcela životná jako zákonnost snu. <br></i>
<br>
Kouzelník, jenž z nekonečnosti možností vybral vždy jedinou. Prvky v neustálém víření. Hle, některé udice:<br>
<br>
<i>Poetická inteligence spočívá v přehlušení načerpané inteligence. <br></i>
<br>
PŘEDSTAVA: Tvar zaostřený v zrcadle. Ohnivý papoušek nebo lampión. Opona padá. Tvar zaostřený v zrcadle. ASOCIACE: Alchymistka rychlejší nežli rádio. Je to zcela přirozené jako výměna krve. Jiskry přeskakující z hvězdy na hvězdu.<br>
<br>
<i>Asociace primární, obecně platná, zprostředkující stav otevřené hypnózy mezi básníkem a čtenářem.<br>
Asociace sekundární, závislá na individuální paměti.<br></i>
<br>
RYTMUS: Síla, jež přetrhává souvislost tepu. Mezery v logickém. Není plynulosti. Je jiskření. Představy vržené a odvržené, kolibříci za určitého osvětlení. Řada signálů.<br>
Rým: Sbližovat vzdálené pustiny, časy, plemena a kasty souzvukem slova. Vynalézat podivuhodná přátelství.<br>
<br>
<i>Nutnost představové kvality rýmujících se slov.<br></i>
<br>
Asonance: Bystrá, mondénní, neodolatelná. Je to labilní a kouzelné jako přístav před odjezdem, láska těch, již na sebe letmo pohleděli a milovali se. Zábavné mezaliance. <br>
<br>
<i>Asonance připouští velké množství asociací, nejsouc zatížena akustickou vazbou tak legálně jako rým.<br></i>
<br>
Metafora: galantní exaltovaný světák.<br>
<i>Metafora: nástroj básnické transfigurace.<br></i>
<br>
Umění: Umění zachycovat a řídit tyto běžce. Umění ekvilibristiky. Hle, maximální výkon, toť hra.<br>
Práce: ta předcházela. Otažte se tanečnic a polykačů ohně. Otažte se papouška, jedoucího na motocyklu. <br>
<br>
<i>Absolutní zvládnutí formy a konstrukce. Vytvoření pleti.<br></i>
<br>
Múza: To se udává tím vůně. <br>
<br>
<i>Múza.<br></i>
<br>
Axióma tohoto způsobu, zcela fyziologický pochod. Ukájení pudu poetického.<br>
<br>
<i>Integrální účelnost.<br></i>
<br>
Umění: velicí milovníci, smělí a krásní, procházejí brlohem onanistů.<br>
<br>
<i>Křídla. <br></i>
<br>
Báseň: Zázračný pták, papoušek na motocyklu. Směšný, prohnaný a zázračný. Věc jako mýdlo, perleťový nůž či aeroplán. <br>
<br>
<i>Svébytný reálný objekt ve světě představ a jejich forem, neodvislý od světa jevů.<br>
Materiál, z něhož vyrůstá jeho poetická nadstavba.<br></i>
<br>
Některé záliby: Křiklavé barvy, kolotoč, obrázky světic v krajkách, harmonika, hráči z Jenofefy, lidé v zástěrách, planety, kořalka, venkov, pohádky a jejich asociace. Některé záliby: Pudr, výkladní skříně, parky, promenáda, orchestriony, kavárna, rozmar, kravaty, umělé květiny a jejich asociace.<br>
<br>
Láska k Múze.<br>
Nové směsi: Historie a bajky promíšené s povídačkami z musichallu. Zázračné křížení.<br>
<br>
<i>Invence.<br></i>
<br>
Emoce: Maximum emocí za vteřinu. Ne popis. Souhrnná představa: Reflektor, jenž má účinek. Rána ve spánku, jenž vzbuzuje sen. Pochod jako ve snu. Od účinku k jednotlivostem. Světlý bod, jenž rozvířil hladinu.<br>
<br>
<i>Psychoanalytikové objeví patrně zase pravý smysl této poezie.<br></i>
<br>
Účel: Emoce.<br>
V den posledního soudu bude mi třeba vrhnout před tvář stvořitelovu místo cynické mrtvoly, tohoto žalostného spáleniště, 2 nebo 3 básně. Obohatil jsem svět o 2 nebo 3 nové papoušky. Celníku Rousseau:<br>
„Grešlička almužna malá <br>
ta mu do ráje pomáhala."
<br><br>
<li><strong>Avantgarda známá a neznámá I</strong>, Od proletářského umění k poetismu, Svoboda, Praha 1971 
</TD></TR></TABLE>
</BODY></HTML>
