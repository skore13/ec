<HTML><HEAD><TITLE>Vítězslav Nezval: Anička skřítek a Slaměný Hubert</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Vítězslav Nezval: Anička skřítek a Slaměný Hubert</b>
<br><br>
<em>Část druhá </em><br>
<strong>V zoologické zahradě</strong><br>
<br>
<em>Kapitola sedmnáctá, ve které Anička skřítek a Slaměný Hubert jsou zkoušeni</em><br>
<br>
„Kolik je jedna a jedna?" otázal se Papoušek, který mezitím trochu ochraptěl.<dd>
„Jedna a jedna jsou dvě," odpověděl Slaměný Hubert.<dd>
„Jak? Dvě?" řekl udiveně Papoušek a hlasilě se rozesmál.<dd>
„Ano, jedna a jedna jsou dvě," podotkla Anička skřítek.<dd>
Papoušek se hlasitě smál. Když se dost nasmál, pravil:<dd>
„To se musí dát na konferenci k lepšímu!"<dd>
Pak se znovu hlasitě rozesmál. Když se dost nasmál, pravil:<dd>
„Takové žáky jsme tu ještě neměli!"<dd>
A dodal:<dd>
„Jedna a jedna jsou žluté střevíce!"<dd>
Teď se neubránil smíchu Slaměný Hubert. Anička skřítek se také zasmála.<dd>
„Kolik je jedna a jedna?"<dd>
„Jedna a jedna jsou oslí uši," odpověděl Slaměný Hubert.<dd>
Anička skřítek se neubránila smíchu.<dd>
„Dobře," pravil Papoušek a přestal se čepýřit.<dd>
„Kolik je půl a půl?"<dd>
„Jedna!" odpověděla Anička.<dd>
Papoušek se hrozně rozčepýřil:<dd>
„Budete tahat parní válec, uděláte-li ještě patnáct takových chyb. To je hrozné, to je hrozné!"<dd>
Když se Papoušek vynaříkal, řekl klidně:<dd>
„Půl a půl jsou žluté polobotky. Pamatujte si to a sedněte si!''<dd>
Anička si sedla. Nevěděla, má-li plakat nebo se smát.<dd>
„Kolik je půl a půl?"<dd>
Slaměný Hubert vstal a odpověděl:<dd>
„Půl a půl je vajíčko!"<dd>
„Výborně!" zvolal Papoušek. „Zdá se mi, že jste se přece jen učil. Postupujete z Početnice do Hvězdářství!''<dd>
Vtom se jal Papoušek chrlit ze sebe strašlivé výkřiky. Anička skřítek si povšimla, že Osel spí. Když ze sebe chrlil Papoušek ty strašlivé výkřiky, Osel se probudil a pohleděl provinile na zemi.<dd>
„Postoupil z Početnice do Hvězdářství!" vykřikl Papoušek na Osla a pokračoval: „Oslovi je patrně jedno, že postoupil z Početnice do Hvězdářství!"<dd>
Tu se Osel vzpamatoval a hluboce se uklonil Slaměnému Hubertovi.<dd>
„Ať se to vícekrát neopakuje!" řekl Papoušek přísně a otázal se Slaměného Huberta:<dd>
„Co myslíte, že jsou hvězdy?"<dd>
„Hvězdy jsou světla!" pravila Anička skřítek.<dd>
„Slečna si myslí, že jsme v Početnici a že můžeme dělat chyby. To se slečna mýlí! Jsme v Hvězdářství a zde má každá chyba obrovské důsledky. Poněvadž slečna udělala chybu, spadla hvězda. To není od slečny hezké. Mohla by se stydět!"<dd>
„Hvězdy jsou...," řekl Slaměný Hubert a rozmýšlel se, co jsou asi v zoologické škole hvězdy.<dd>
„Dobře. Hvězdy jsou," pravil Papoušek a dodal: „Ne, že by to byla chyba, hvězdy skutečně jsou, co jsou však hvězdy?"<dd>
„Hvězdy jsou myši," pošeptala Anička Slaměnému Hubertovi.<dd>
Tu se jal Papoušek klanět Aničce a pravil:<dd>
„Již jsme tu dávno neměli tak skromného učence. Nejenže jste si nedala svou odpověď patentovat, nýbrž přicházíte s ní na pomoc nejlepšímu žákovi. Postupujete z Početnice do Přírodopisu."<dd>
Když to papoušek říkal, stále se Aničce přitom klaněl a také mu tekly slzy. Opice se přestala šklebit a udělala tři kotrmelce.<dd>
„Co je pampeliška?" otázal se něžně Papoušek.<dd>
„Pampeliška je liška s bílým ohonem, z kterého padá peří," pravila Anička skřítek.<dd>
„Jak krásné, jak krásné!" říkal něžně Papoušek a sem tam se ještě uklonil.<dd>
Pak kladl rychle za sebou otázky. Jednou odpověděl Slaměný Hubert, podruhé odpověděla Anička. Odpovídali rychle a Papoušek kladl rychle nové otázky:<dd>
„Co je blesk?"<dd>
„Blesk je zásuvka plná staniolu."<dd>
„Co je krtek?"<dd>
„Krtek je vypasené dláto."<dd>
„Co je Mléčná dráha?"<dd>
„Mléčná dráha jsou prázdniny na nebi!"<dd>
„Co je západ slunce?"<dd>
„Západ slunce je lampión."<dd>
„Co je hrách?"<dd>
„Hrách je vojenský bubínek."<dd>
„Co je potkan?"<dd>
„Potkan je potkání se ocásku a nabubřelé švestky."<dd>
„Co je ropucha?"<dd>
„Ropucha je rukavice bez prstů."<dd>
„Co je havran?"<dd>
„Havran je kaňka na bílém sněhu."<dd>
„Co je večerní rybník?"<dd>
„Večerní rybník je balón na odletu."<dd>
„Co je rosnička?"<dd>
„Rosnička je zvoneček."<dd>
„Co je sůva?"<dd>
„Sůva je hlásná trouba!"<dd>
Tak kladl Papoušek rychle za sebou otázky a tak na ně rychle Slaměný Hubert s Aničkou odpovídali.<dd>
Papoušek říkal stále, že je to krásné, říkal to něžně a stále se přitom klaněl. Také uronil sem tam slzu.<dd>
Když tak uronil sem tam slzu, trochu se rozčepýřil, ale ne jako když se zlobí, a pravil:<dd>
„Máte zoologické vyznamenání!"<dd>
Pak se obrátil na Osla a řekl mu:<dd>
„Jděte oznámit Nejvyššímu pánovi, že dva žáci dostali zoologické vyznamenání. Ať se vystrojí slavnost první třídy. Pak odevzdá Nejvyšší pán žákům diplom. Ne aby někdo chyběl v průvodu! Pospěšte si!"<dd>
Osel si tedy pospíšil a odklusal.<dd>
„Nyní půjdeme dále. Kde jsme přestali? Ach ano. U kamenné doby. Dejte tedy prosím pozor, co je kamenná doba. Kamenná doba je vysoký dům z cihel. Má čtyřicet poschodí a v každém je dvanáct století. Jedno století je století namazaných krajíců. Druhé století je století jara. Třetí století... Ale ne, mám to všecko přeházeno! Promiňte, dámy a pánové, vítr mi přeházel přednášku o kamenné době."
<br><br>
<li><strong>Nezval, Vítězslav: Anička skřítek a Slaměný Hubert</strong>, Československý spisovatel, Praha 1979
</TD></TR></TABLE>
</BODY></HTML>
