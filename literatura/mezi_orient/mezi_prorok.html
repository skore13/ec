<HTML><HEAD><TITLE>Chalíl Džibrán: Prorok</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Chalíl Džibrán: Prorok</b>
<br><br>
<strong>Tehdy řekla Mitra: Promluv k nám o lásce.</strong>
<br><br>
A Mustafa pozvedl hlavu, pohlédl na lidi a na ně padl klid. I řekl důrazným hlasem:<br>
Když vám pokyne láska, následujte ji, <br>
i když jsou její cesty tvrdé a strmé.<br>
A ovanou-li vás její křídla, vzdejte se jí,<br>
i když vás může zranit meč, skrytý mezi jejími perutěmi.<br>
A když k vám promluví, uvěřte v ni,<br>
i když její hlas může rozmetat vaše sny jako severák, pustošící zahradu.<br>
<br>
Neboť láska vás nejen korunuje, ale také přibíjí na kříž.<br>
Láska vám dává růst, láska však u vás dělá také průklest.<br>
Neboť jak vystupuje k vašemu vrcholu a laská vaše nejněžnější větévky, chvějící se v slunci,<br>
tak také sestupuje k vašim kořenům, lnoucím k zemi, a otřásá jimi.<br>
<br>
Svazuje vás jako snopy obilí. <br>
Vymlacuje vás, aby vás obnažila. <br>
Prosívá vás, aby vás zbavila plev. <br>
Vymílá vás doběla.<br>
Hněte vás, dokud nezvláčníte.<br>
A pak vás postoupí svému svatému ohni, abyste se stali svatým chlebem pro svatou hostinu Boha.<br>
<br>
To vše má láska s vámi učinit, abyste mohli poznat tajemství svého srdce a v tomto poznání se stali zlomkem srdce Života.<br>
<br>
Ale kdybyste snad ze strachu hledali jen pohodu a rozkoš lásky,<br>
pak by bylo pro vás lépe, kdybyste přikryli svoji nahotu a odešli z mlatu lásky<br>
do jednotvárného světa bez střídání ročních dob, kde se budete smát, ne však celým svým smíchem, a kde budete plakat, ale ne všemi svými slzami.<br>
<br>
Láska dává jen sebe a bere jen ze sebe. <br>
Láska neovládá, ani nechce být ovládána. <br>
Neboť lásce postačuje láska.<br>
<br>
Milujete-li, neměli byste říkat: ,V mém srdci je Bůh`, ale spíše byste měli říci: ,Jsem v srdci Boha!` <br>
A nedomnívejte se, že můžete usměrňovat běh lásky, neboť láska, uzná-li vás toho hodnými, bude sama řídit váš běh.<br>
<br>
Láska nemá jiné přání než naplnit sebe samu. <br>
Ale milujete-li a musíte-li nezbytně mít nějaká přání, pak ať jsou to tato přání:<br>
Roztát a být jako horská bystřina, zpívající svou píseň noci.<br>
Poznat bolest z přemíry něhy.<br>
Být poraněn svým vlastním pochopením lásky, <br>
a krvácet dobrovolně a radostně.<br>
Probouzet se za úsvitu s okřídleným srdcem a vzdávat díky za další den lásky;<br>
odpočívat v poledne a rozjímat o extázi lásky; <br>
vracet se večer domů s vděčností<br>
a pak usínat s modlitbou za milovanou bytost v srdci a s písní chvály na rtech.<br>
<br>

<strong>Potom řekl učenec: Pověz nám o mluvení.</strong><br>
<br>
A on odpověděl:<br>
Mluvíte, když přestanete být v míru se svými myšlenkami.<br>
Když už déle neumíte prodlévat v samotě svého srdce, žijete na svých rtech a zvuk je vám rozptýlením a zábavou.<br>
A v mnohých vašich řečech je myšlení zpola zabito.<br>
Neboť myšlenka je pták prostoru, který v kleci slov může sice rozepnout křídla, ale létat nemůže.<br>
<br>
Jsou mezi vámi takoví, kteří vyhledávají mluvky, protože mají strach ze samoty.<br>
Ticho samoty zjevuje jejich zrakům jejich obnažené nitro a oni by tomu rádi unikli.<br>
A jsou takoví, kteří mluví a nevědomky bez zralé úvahy odhalí nějakou pravdu, které sami nerozumějí. <br>
Jsou i takoví, kteří mají pravdu v sobě, ale neodívají ji do slov.<br>
V jejich nitru zůstává duch v rytmickém mlčení.<br>
<br>
Potkáte-li svého přítele na cestě nebo na tržišti, pak ať vašimi rty pohybuje duch ve vás a řídí váš jazyk.<br>
Nechť hlas ve vašem hlasu promlouvá k uchu jeho ucha.<br>
Neboť jeho duše si podrží pravdu vašeho srdce, stejně jako si připamatováváme chuť vína,<br>
i když zapomeneme na jeho barvu a poháru již není.<br>
<br>
<li><strong>Džibrán, Chalíl: Prorok, Zahrada prorokova</strong>, přel. E. a B.Merhautovi, Vyšehrad, Praha 1992
</TD></TR></TABLE>
</BODY></HTML>
