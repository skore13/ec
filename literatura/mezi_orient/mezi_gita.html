<HTML><HEAD><TITLE>Rabíndranáth Thákur: Gítándžalí</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Rabíndranáth Thákur: Gítándžalí</b>
<br><br>
<dd><dd>
16.<dd>
Byl jsem pozván ke slavnosti světa, a tak byl požehnán život můj. Oči mé viděly a uši mé slyšely.<dd>
Úlohou mojí o slavnosti té bylo hrát na svůj nástroj, a činil jsem se, seč jsem byl.<dd>
A nyní, táži se, přišel-li konečně čas, abych směl vejít a vidět tvou tvář a vzdát ti tichý pozdrav svůj?
<br><br>
<dd><dd>
35.<dd>
Kde duch je bez bázně a hlava vztyčená;<dd>
Kde vědění je svobodné;<dd>
Kde svět není roztříštěn ve zlomky úzkými zdmi domácími;<dd>
Kde slova vycházejí z hlubin pravdy;<dd>
Kde neúnavné úsilí vzpíná paže své po dokonalosti;<dd>
Kde jasný proud rozumu nesešel z cesty na smutnou, písčitou poušť mrtvého zvyku;<dd>
Kde duch je tebou veden vpřed k myšlence a činu, vždy šíř a šíře se rozvíjejícím;<dd>
V ten ráj svobody, Otče můj, dej procitnouti vlasti mé!
<br><br>
<dd><dd>
50.<dd>
Šel jsem žebrotou od prahu k prahu vesnickou cestou, když zlatý tvůj vůz se objevil v dáli jako hrdý sen, a pomyslil jsem si, kdo je asi ten Král králů!<dd>
Naděje mé stouply vysoko a zdálo se mi, že moje zlé dny jsou u konce, a stál jsem, čekaje na dary, jež budou dávány bez prošení, a na bohatství, jež bude rozhazováno na všechny strany do prachu.<dd>
Vůz stanul, kde jsem stál. Tvůj pohled padl na mne a ty jsi sestoupil s úsměvem. Já cítil, že konečně přišlo štěstí života mého. Pak jsi náhle vztáhl pravici svou a řekl: „Co ty mi dáš?"<dd>
Ach, jaký královský žert to byl, otevřít svoji dlaň prosebně před žebrákem! Byl jsem zmaten a stál nerozhodně, a pak ze svého vaku pomalu vyňal nejmenší zrnko obilné a dal je tobě.<dd>
Ale jak velké bylo překvapení mé, když jsem na konci dne vyprázdnil vak svůj na zemi a nalezl v ubohé hromádce malinké zrnko zlata. Hořce jsem zaplakal a přál si, abych byl měl zmužilost dát tobě své vše.
<br><br>
<dd><dd>
96.<dd>
Až odtud půjdu, buď mým slovem posledním, že co jsem viděl, je nepřekonatelné.<dd>
Okusil jsem skrytého medu lotosu, jenž se rozkládá na oceánu světla, a jsem blažen – to bud mým slovem posledním.<dd>
V tomto divadle nekonečných tvarů měl jsem svoji úlohu a zahlédl jsem zjev onoho, jenž je beztvarý.<dd>
Celé mé tělo a všechny údy se chvěly dotekem onoho, jenž je mimo dotek; a přijde-li tu konec, ať přijde – to buď mým slovem posledním.<br>
<br>
<li><strong>Thákur, Rabíndranáth: Gítándžalí</strong>, přel. F.Balej, Nakladatelství R.K.Lukášek, Trutnov 1990
</TD></TR></TABLE>
</BODY></HTML>
