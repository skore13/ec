<HTML><HEAD><TITLE>Percy Bysshe Shelley: Odpoutaný Prométheus</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Percy Bysshe Shelley: Odpoutaný Prométheus</b>
<br><br>
ASIA<br>
Kdo vládne? Zprvu byla Země, nebe,<br>
světlo a láska. Z trůnu Saturnova<br>
vznik čas, stín závistivý. Za Saturna<br>
si žili první zemští duchové<br>
v poklidném štěstí jako květy, listy,<br>
nežli je vysál vichr sluneční<br>
a líní červi. Ale upřel lidem<br>
vrozená práva, poznání a moc,<br>
umění krotit živly, pronikat<br>
myšlenkou šerý vesmír jako světlem,<br>
nad sebou vládu s majestátem lásky,<br>
po které žíznili. Pak Prométheus<br>
dal Jovišovi sílu moudrosti<br>
a se zákonem „Buď lid svoboden"<br>
mu svěřil vládu nad nebeskou plání.<br>
Všemocně vládnout znamená však neznat<br>
řád, lásku, věrnost ani přátele.<br>
Jupiter vládl. Na lidský rod padly<br>
hladomor, lopota a nemoci,<br>
rozbroje, rány, nevídaná smrt.<br>
S nečasy přišla roční počasí,<br>
střídavé mrazy s ohni zahnaly<br>
bezbranné davy do jeskyní v horách.<br>
Bůh seslal v pustá srdce kruté choutky,<br>
šílený neklid, plané představy<br>
o klamném dobru, a tím vznikly války,<br>
jež pustošily lidská doupata.<br>
Tu  Prométheus vzbudil naděje<br>
v zavřených rajských květech dřímající,<br>
v nepenthu, moly, věčném amarantu,<br>
aby svým křídlem tenkým, duhovým<br>
zakryly smrt, a poslal lásku svázat<br>
strhané úponky rév rodících<br>
člověčí srdce s vínem života.<br>
A zkrotil oheň, který jako šelma<br>
strašně a krásně, bujně dováděl<br>
k lidskému hněvu. Po své vůli ztvárnil<br>
železo, zlato, sluhy i znak moci,<br>
i drahokamy, jedy, jemné krásy<br>
ukryté pod horami, vlnami.<br>
Dal lidem řeč, z ní vznikla myšlenka,<br>
která je mírou všeho vesmíru.<br>
Otřásla věda trůny země, nebe,<br>
leč nepadly. A z harmonie v mysli<br>
proudily zpěvy plné proroctví.<br>
Vnímavé duše povznášela hudba,<br>
až kráčely jak nesmrtelní bozi<br>
po jasných vlnách lahodného zvuku.<br>
Hnětoucí ruce napodobily<br>
a potom překonaly lidskou krásu,<br>
až se stal mramor vrcholem všech krás.<br>
Pohledem na něj matky pily lásku,<br>
kterou zří muži v jejich potomstvu.<br>
Odhalil Titán síly bylin, zřídel<br>
a nemoc po nich zdřímla, spala smrt.<br>
Učil znát lidi přesložité dráhy<br>
potulných hvězd, jak slunce stěhuje<br>
své doupě, jak se tajným kouzlem mění<br>
sinalá luna, když se nehrouží<br>
velikým okem do vod novoluní.<br>
Učil lid řídit jako vlastní údy<br>
po moři vozy hnané bouřemi.<br>
Kelt seznámil se s Indem. Vznikla města,<br>
bílými jejich sloupy proudily<br>
hřejivé větry, rozzářil se azur,<br>
odhalil modré moře, stinné hory.<br>
To vše dal Prométheus člověku<br>
k zmírnění jeho běd, a za to visí<br>
a hyne v mukách, k nimž byl odsouzen.<br>
Kdo seje to zlo nezhojitelné?<br>
Když člověk vidí, že jak bozi stvořil<br>
nádherná díla, co ho pohání<br>
jak trosku vůle, pozemského štvance,<br>
vyhnance, jenž je sám a opuštěn?<br>
Ne Jupiter. Když v hněvu otřás nebem<br>
a jeho sok ho v tvrdých okovech<br>
proklínal, sám se třás jak otrok. Řekni,<br>
kdo jemu vládne. Také on je otrok?<br>
DÉMOGORGÓN<br>
Je každý otrokem, kdo slouží zlu.<br>
Sama víš, jaký bůh je Jupiter.<br>
<br>
[…]<br>
<br>
DÉMOGORGÓN<br>
Synovým kouzlem Zem se otevírá,<br>
nebeskou despocii propast svírá,<br>
aby svou kořist stáhla do temnot.<br>
Ze svého trůnu trpělivých sil<br>
v moudrosti srdce, z omámených chvil<br>
svých strašných muk a z bojů o život<br>
vítězná láska novým rozletem<br>
léčivá křídla zvedá nad světem.<br>
<br>
Šlechetnost, moudrost, trpělivost, ctnost<br>
jsou pečeť, která bez všech nejistot<br>
uzavře jámu rozkladných zlých sil.<br>
Jestli snad věčnost, matka skutků, dní,<br>
malátnou rukou hada uvolní<br>
a ten by ji svým stiskem zardousil,<br>
tu onou čarodějnou pečetí<br>
ničivé síly klesnou v zakletí.<br>
<br>
Snášet žal, i když zoufá naděje,<br>
odpouštět bezpráví, ač kruté je,<br>
vzdorovat moci, i když zdrtit chce.<br>
Milovat, trpět, nežli z rozvalin<br>
naděje stvoří nový velký čin,<br>
zůstat svůj, nekát se a nechvět se.<br>
Titáne, ke tvé slávě být jak ty,<br>
svobodný, dobrý, krásný, radostný,<br>
v tom je moc, život, štěstí, vítězství.
<br><br>
<li><b>Shelley, Percy Bysshe: Odpoutaný Prométheus</b>, Lyrické drama, přel. J.Valja, Mladá fronta, Praha 1962
</TD></TR></TABLE>
</BODY></HTML>
