<HTML><HEAD><TITLE>Zbyněk Havlíček</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Zbyněk Havlíček: Kabinet dra Caligariho</strong><br>
<br>
VIDĚL   jsem ňadro jak vysává kojence<br>
Trs bílých korálů<br>
Pavučiny výrobních křivek na způsob šněrovačky<br>
Viděl jsem propast mezi surovinou a člověkem<br>
Šibenici jako citový výraz<br>
Žaludek světa plný pijavic<br>
Stal jsem se průchodem živlů<br>
Bitevním polem<br>
Kde ostré obrysy padlých vnucují svou vůli příštímu nočnímu nebi<br>
<br>
Slyšel jsem<br>
Železné piliny kroků<br>
Jejichž bezcílný řád<br>
Je uváděn ve zmatek hlavicí magnetu nepřesného jak buldog<br>
<br>
Slyšel jsem šelest<br>
Jako když se slétají stěhovací vozy<br>
Radostné obušky diktatury<br>
Nad hlavami osobností tajícími jako barevný vosk<br>
<br>
Viděl jsem<br>
Inteligenci<br>
Bezmezně zkorumpovanou<br>
Pomáhající vytvářet vědu plechovým držkám<br>
Poklopce mrtvých zaplácnuté národními pohřby<br>
Mrtvoly živých galvanizované u příležitosti Velkých Výročí<br>
Dehtující silnice svými mozky<br>
Pro parní válce s křečovými žilami<br>
A beztvarým nákladem těch kteří se vezou<br>
<br>
Slyšel jsem ptáky svítání<br>
Na hrdle monstrprocesů<br>
Jako poslední krůpěj<br>
<br>
Viděl jsem iluminovaný pot v podpaždí dělníka<br>
Narychlo vyzdobeném na střílny pro tajemníky<br>
Viděl jsem jak z těla proletariátu jsou rvány bifteky<br>
Pocukrované jsou mu pak předkládány v závodních kuchyních<br>
Kde na plakátech se ukazuje socialismus jako cudná kurva<br>
A zatím proletariát zbytněl do pracujících<br>
A zatím pracující zhubli do proletariátu<br>
A to všechno se posralo jako jeden lid<br>
<br>
Také já<br>
Jsem pil<br>
Zítřek<br>
Jako věčně ohřívanou polévku<br>
Na níž plují<br>
Legendy a mýty<br>
Jako mastná oka<br>
<br>
Také já<br>
Jsem žral<br>
Lacinou masovou konzervu Ruska<br>
<br>
 <br>
<strong>Zbyněk Havlíček: Prolegomena poesie</strong><br>
<br>
NESMIŘITELNOST !<br>
Stavět vše mimo zákon!<br>
Každý kolektivní systém je konečně namířen proti člověku!<br>
Hanba všem, kdož nedovedli jednat podle zářivého cynismu a nejkrásnějšího sobectví<br>
touhy!<br>
Všechno legální je hnusné!<br>
Žádný kompromis se světem nutnosti!<br>
Destrukci všech systémů!<br>
Svobodu jako permanentní revoluci!<br>
Svobodu jako permanentní překonávání traumatu zrození!<br>
Odvahu!<br>
Revolucionářem je ten, kdo nikdy, za žádných okolností, nepřistoupí na jakoukoli<br>
formu regrese.<br>
V dobách, kdy svoboda stojí život, v dobách nejčernějšího útlaku, každá síla odporu je<br>
poesií a jedině poesie zůstává důsledná v své nesmiřitelnosti. Krása a pravda jsou jen<br>
kolbištěm hrobařů.<br>
Nesmiřitelnost nezničíte nikdy.<br>
 <br>
POESIE   má smysl, protože vytváří nové hodnoty, nový svět Zvětšuje přepych. Stupňuje dráždění, senzace. Poesie je cílem kultury, ona není velkou konzervárnou atavismů, akumulátorem atavismů: ona je syntézou, dialektickou syntézou pudové touhy i pudové negace, manifestované procesem kultury. Ona je výsledkem kultury, rehabilitací touhy na onom zázračném stupni vývoje, kdy příroda vstupuje do služeb svobodného člověka!<br>
Automatismus!<br>
Báseň jako objektivaci touhy!<br>
Tato objektivace touhy je dnes kvalitativně jiná: je jiná rozdílnost vědomí.<br>
Zápis básně anebo zápis snu: obojí oddaluje zapomenutí.<br>
Práce poesie je kvalitativně vyšší než práce snu.<br>
Genitální primát poesie nad orální fází snu, análním údobím myšlení, falickým údobím logiky!<br>
Likvidujte úzkostné neurózy básníků! Likvidujte infantilismus poesie!<br>
Milujte, ale nedělejte poesii!<br>
Zde je nejúchvatnější báseň světa: Zákon o zachování energie!<br>
Báseň musí být strmá, krutá, šílená!<br>
Poesie, živoucí střetnutí vesmíru a mne!<br>
Poesii jako permanentní destrukci!<br>
Báseň jako pochodující destrudo!<br>
Poesii jako antagonické delirium!<br>
Báseň jako prostorové vyjádření absurdna!<br>
Báseň jako absurdní ekvivalent absurdního světa!<br>
Báseň, spár noci v rameni neurčité touhy!<br>
Umění je cesta k smrti.<br>
Chci umění, které by působilo smrt.<br>
Na hranici halucinací... paranoia otvírá nové oblasti, kde báseň není již reakcí, ani vzpomínkou, ani ilustrací, ani ekvivalentem svodu, nýbrž absurdním zvrácením jazykových i logických konvencí, permanentní destrukcí staletých usazenin, systematizovaných v lůně světového řádu, dialektickým deliriem, rozvíjeným na troskách reality: je nositelkou sadistické krásy!<br>
Fanatické zaměření na cíl! Eliminovat všechno ostatní! Mít jen jedinou možnost!<br>
<br>
<br>
<strong>Zbyněk Havlíček: Miluji, tedy jsem</strong><br>
<br>
TVÉ   TĚLO   papír prosáklý vínem předjaří<br>
Kresba mého srdce vlhne její kontura se rozpíjí<br>
Krev daňka na sněhu<br>
Anebo eskymácká vesnice na leteckém snímku<br>
Je jaro nůž něžně zajatý v zádech počíná rezivět<br>
Slepé ryby se rozpouštějí ve svých čeřenech<br>
Nahá předloktí se ztrácejí v pochvách rukavic<br>
Je jaro a touha zavadila o strunu noci<br>
Jako země unášená gravitací<br>
Jako světlo vrhané stínem<br>
Jako strašidelný mlýn na podzemní řece tvé krve<br>
A nelze než naslouchat potulným nápěvům<br>
A nelze než vyčesat úlomky hvězd z tvých vlasů
<br><br>
<li><strong>Havlíček, Zbyněk: Otevřít po mé smrti</strong>, Český spisovatel, Praha 1994
</TD></TR></TABLE>
</BODY></HTML>
