<HTML><HEAD><TITLE>William Shakespeare: Zkrocení zlé ženy</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>William Shakespeare: Zkrocení zlé ženy</b>
<br><br>
PETRUCCIO:<br>
Buďte tak laskav! Počkám na ni tady –<br>
a budu se jí dvořit jako vzteklý.<br>
Ať si jen láteří! Já prohlásím,<br>
že klokoce, ach, jako slavík v houští.<br>
Ať kouká jako vrah! Já k předjitřní<br>
ji růži budu rovnat orosené.<br>
Ať mlčí jako zařezaná! Já<br>
se budu kořit její švitornosti<br>
a říkat, že je ženský Cicero.<br>
Řekne-li „Táhni!", já jí poděkuji,<br>
jako by chtěla, abych zůstal týden,<br>
a jestli mi dá košem, optám se,<br>
kdy chce mít ohlášky a kdyže svatbu. –<br>
Však tady jde. A teď, Petruccio, mluv!<br>
(Vystoupí Kateřina.)<br>
Dobrýtro Kačenko!<br>
Tak se prý jmenujete, jak jsem slyšel.<br>
KATEŘINA:<br>
To jste si seděl na uších.<br>
Kdo mluví o mně, říká Kateřina.<br>
PETRUCCIO:<br>
Kdež! Jenom Kačka! Kačka jako lusk,<br>
a někdy taky jedovatá Káča.<br>
Leč, Káčo Kačenko všech Kačenek,<br>
Kačenko z Káčic, Nad– a Velekáčo,<br>
Kačičko, kočičko, ty koketko,<br>
slyš, co ti povím, Kačenko mé touhy!<br>
Zvěst o tvé lahodě a dobrotě<br>
a kráse, hlaholící po všech vlastech –<br>
ač proti skutečnosti chabá –, tak<br>
mnou pohnula, že tě chci za manželku.<br>
KATEŘINA:<br>
Když jste tak pohnut, pohněte se zas,<br>
a hybaj, pohyblivý svršku jeden!<br>
Jste dřevo, to je vidět.<br>
PETRUCCIO<br>
Jaké?<br>
KATEŘINA<br>
Truhlík.<br>
PETRUCCIO<br>
Výborně! Sedněte si na mne!<br>
KATEŘINA<br>
Osli<br>
jsou, aby nosili.<br>
PETRUCCIO<br>
A ženské teprv<br>
jsou, aby nosily.<br>
KATEŘINA<br>
Co mne se týče,<br>
já takovouhle verbež nenosím.<br>
PETRUCCIO<br>
Nic, Katuško, se neboj! Nadlehčím se.<br>
Jsi ještě mladinká a křehounká –<br>
KATEŘINA<br>
– a chrapoun jako vy mě nepolapí.<br>
Leč ruku zato mám už pádnou dost.<br>
PETRUCCIO<br>
Mlč, holubičko!<br>
KATEŘINA<br>
Nezván, sokolíku!<br>
PETRUCCIO<br>
Chceš, aby sokolík tě uchvátil?<br>
KATEŘINA<br>
Žel, doposud jím nejsem uchvácena.<br>
PETRUCCIO<br>
I jdi, ty voso! Pročpak jsi tak zlá?<br>
KATEŘINA<br>
Nu, že jsem vosa. Pozor na žihadlo!<br>
PETRUCCIO<br>
To nezbývá, než vyškubnout je hned.<br>
 KATEŘINA<br>
Jen kdyby, chudák, věděl, kde je skryto.<br>
PETRUCCIO<br>
To každé děcko ví, že v zadečku.<br>
KATEŘINA<br>
Kdež, v jazyku.<br>
PETRUCCIO<br>
V mém, nebo ve tvém?<br>
KATEŘINA<br>
Ticho,<br>
sic bude ve vašem – a poroučím se!<br>
PETRUCCIO<br>
S mým jazykem v své vosí zbrojnici<br>
chceš odejít? No dovol, Kateřino!<br>
Jsem přece šlechtic.<br>
KATEŘINA<br>
To hned uvidíme, (udeří ho)<br>
PETRUCCIO<br>
Ty! Dej si pozor! Že ti jednu dám!<br>
KATEŘINA<br>
Kdo bije dámu, není kavalír.<br>
Co máte v erbu, pane z Hulvátova?<br>
Podávky? kančuch? nebo koště snad?<br>
PETRUCCIO<br>
Ty sbíráš erby? Tak si zapiš můj,<br>
ať vím, že u tebe jsem dobře zapsán.<br>
KATEŘINA<br>
Tak co tam máte? Oslí uši asi.<br>
PETRUCCIO<br>
Kohoutka, budeš-li mou slepičkou.<br>
KATEŘINA<br>
Děkuji, nechci. Kdáče jako kapoun.<br>
PETRUCCIO<br>
Pojď, Katuško, a nekysel se tak!<br>
KATEŘINA<br>
Když vidím padavce, chtíc nechtíc musím.<br>
PETRUCCIO<br>
Vždyť žádné nevidíš.<br>
KATEŘINA<br>
Jakpak by ne!<br>
PETRUCCIO<br>
Tak mi je ukaž!<br>
KATEŘINA<br>
Nemám zrcadýlko.<br>
PETRUCCIO<br>
Můj obličej?<br>
KATEŘINA     <br>
Tak mladičký a už<br>
tak ostrovtipný?<br>
PETRUCCIO<br>
Pro tebe jsem mladý.<br>
KATEŘINA<br>
Leč sešlý.<br>
PETRUCCIO<br>
Žalem.<br>
KATEŘINA<br>
Já vás oželím.<br>
PETRUCCIO<br>
Prr! Počkat! Tak mi neujdeš, má milá!<br>
KATEŘINA<br>
Pusťte mě! Darmo bych vás dopálila.<br>
PETRUCCIO<br>
Mě? Ale kdež! Jsem tebou okouzlen.<br>
Teď vidím, jak mi bohapustě lhali,<br>
kdo říkali, žes protivná a zlá.<br>
Vždyť ty jsi roztomilá šelmička,<br>
sic trochu skoupá na slovo, leč sladká<br>
jak z růže květ. Ty ani nedovedeš,<br>
jak jiné ženské, mračit se a šklebit<br>
a odmlouvat a ohrnovat nos.<br>
Ty s nápadníky vlídně porozprávíš,<br>
jak něhyplný vánek ševelíc.<br>
A proč mi namlouvali, že jsi chromá?<br>
Jsou mi to utrhači! Katuška<br>
je jako lískovka a snědolící<br>
jak oříšek a sladší nežli on.<br>
Že nekulháš! Ukaž, jak umíš chodit!<br>
 KATEŘINA<br>
Svým slouhům, tatrmane, poroučej!<br>
PETRUCCIO<br>
Zda Diana kdy zdobila svůj háj<br>
jak ty svou božskou chůzí tento pokoj?<br>
Ach, Diana je proti Káče Káča<br>
a zabeč bez duše a bez manýr.<br>
KATEŘINA<br>
Kde jste se naučil těm vzletným řečem?<br>
PETRUCCIO<br>
Jsou s patra. Najed jsem se vtipné kaše.<br>
KATEŘINA<br>
Leč zdá se, že jste si jí sotva zob.<br>
PETRUCCIO<br>
Což nemám vtipu dost?<br>
KATEŘINA<br>
Až moc! Běžte se ohřát,<br>
aby vám nezamrz!<br>
PETRUCCIO<br>
To právě chci,<br>
Katuško zlatá, s tebou na postýlce.<br>
A proto bez dalšího řečňování,<br>
zkrátka a dobře: tatínek je svolný<br>
tě provdat za mne, věno umluveno,<br>
a chtěj si nebo nechtěj, budeš má!<br>
Jsem pro tebe jak stvořen, Kateřino,<br>
a při sluníčku, jež mi ukazuje<br>
tvou krásu, pro kterou ti musím přát,<br>
nikoho jiného než mne si neber!<br>
Já, jenom já tě zkrotím, Kateřino,<br>
a z Káči-kočky Káčou-kočičkou<br>
tě udělám, tak hodnou jako jiné.<br>
Hle, tatínek! Neříkej, že mě nechceš!<br>
Já chci a dostanu tě za ženu!<br>
Vrátí se Baptista, Gremio a Tranio.<br>
BAPTISTA<br>
Tak co, siňore? Jak jste pochodil?<br>
PETRUCCIO<br>
Jak jinak nežli dobře? Jakpak jinak?<br>
Já věděl hned, že se s ní domluvím.<br>
BAPTISTA<br>
A co ty, dcero, že nic neříkáš?<br>
KATEŘINA<br>
Dcero mi říkáte? Jen co je pravda,<br>
jste otec k pohledání pečlivý,<br>
když surovci, z dvou třetin šílenému,<br>
a otevřhubovi mě chcete dát,<br>
jenž, blázen, myslí, že to spraví klením.<br>
PETRUCCIO<br>
Nic, otče. Věc je ta: i vy, i jiní,<br>
kdo mi ji líčili, se spletli v ní.<br>
Když třeští, dělá to jen z politiky.<br>
Vždyť není vzteklá, beruška to je.<br>
Krev horkou nemá, jitřním chladem dýše.<br>
Trpělivostí je to Griselda<br>
a druhá Lukrécie dívčím studem.<br>
A zkrátka: už je ruka v rukávě<br>
a v neděli se spolu dáme oddat.<br>
KATEŘINA<br>
Spíš budeš viset tuhle neděli!<br>
GREMIO<br>
Slyšíte, Petruccio? Spíš budete prý viset.<br>
TRANIO<br>
Takhle jste pochodil? No pozdrav bůh!<br>
PETRUCCIO<br>
Já si ji beru. A když mně a jí<br>
to hoví, pánové, co vám je po tom?<br>
My jsme se smluvili, že před lidmi,<br>
tak jako dosud, bude dělat zpupnou.<br>
Leč jinak je až k víře nepodobno,<br>
jak mě má ráda. Ty má zlatá Káčo!<br>
Popadla mě a tolik hubiček<br>
mi vysázela, slibujíc mi lásku,<br>
že si mě podmanila jedna dvě.<br>
Jste nováčci. To byste koukali,<br>
jak zkrotne ženská, když je s mužským sama:<br>
tu bačkorovi žere z ruky saň.<br>
Podej mi ruku! Jedu do Benátek<br>
 si koupit výstroj, Katuško. A vy<br>
chystejte svatbu, otče! Kateřino,<br>
až přijdou hosté, ať jsi hezounká!<br>
BAPTISTA<br>
Tak nevím. Ale podejte si ruce.<br>
Bůh s tebou, Petruccio, a měj si ji!<br>
GREMIO A TRANIO<br>
Tak staň se, amen! My to dosvědčíme.<br>
PETRUCCIO<br>
Otče a ženo a vy, páni, sbohem!<br>
Mám naspěch. Musím honem do Benátek<br>
si šatstva nakoupit a tobě dárek.<br>
Pojď, dej mi pusu! V neděli jsme párek!<br>
Odejdou Petruccio a Kateřina, každý jinudy.<br>
GREMIO<br>
Ráz na ráz! Ten to umí! Všechna čest!<br>
BAPTISTA<br>
Jak spekulant jen jednu naděj mám:<br>
buď šťastně prodat, nebo zavřít krám.<br>
TRANIO<br>
Vždyť to byl ležák. Takhle vám to zboží<br>
buď přinese zisk, buď utone v moři.<br>
BAPTISTA<br>
Zisk nezisk! Budou-li jen klidně žít.<br>
GREMIO<br>
To jistě! Petruccio to zkrátka chyt!<br>
Však teď se vraťme k vaší mladší dceři!<br>
Den spásy nadešel. Jsme sousedé<br>
a já jsem první ucházel se o ni.<br>
TRANIO<br>
A já ji horoucněji miluji,<br>
než slova vypoví, než rozum pojme.<br>
GREMIO<br>
Chlapečku, jako já ji nemiluješ!<br>
TRANIO<br>
Dědoušku, studíš!<br>
GREMIO<br>
A ty připaluješ!<br>
Zpět! Ustup, holobrádku! Věk jen živí.<br>
<br>
(…)<br>
<br>
BAPTISTA<br>
Zánovní novinu? Jak je to možné?<br>
BIONDELLO<br>
No, není to snad novina, když se dovíte, že Petruccio už jede?<br>
BAPTISTA<br>
Přijel?<br>
BIONDELLO<br>
To ne. To zase ne.<br>
BAPTISTA<br>
Tak co to povídáš?<br>
BIONDELLO<br>
Že už jede.<br>
BAPTISTA<br>
A kdy tu bude?<br>
BIONDELLO<br>
Až bude stát, kde stojím já, a vás až uvidí tamhle.<br>
TRANIO<br>
A proč je ta novina zánovní?<br>
BIONDELLO<br>
To máte tak: Petruccio sem jede v novém klobouce a v staré kamizole, kalhoty má oblýskané, třikrát obrácené, boty, které už sloužily za lucerny, jednu na přezku a jednu šňěrovací. Kord asi ukradl z městské zbrojnice: je rezatý, jílec vejpůl a špička dole čouhá z pošvy. Koně má ztrženého, sedlo od molů prožrané a třmeny každý jiný. Krom toho ta nešťastná kobyla je stižená vozhřivkou a na hřbetě jí roste mech. V hubě má houbu, po těle plno puchýřů a nádavkem prašivinu. Je pryč na nohy, třepe se žloutenkou a za každým<br>
uchem má bouli jako pěst. Motolice s ní hází, červy ji žerou, lopatky jí lezou ze zad, v kříži ji loupá a na přední nohy napadá. Udidlo má zohýbané a náhlavek ze skopovice ustavičným přitahováním, aby neklopýtala, zpřetrhaný a zase svazovaný na uzel. Podpěnku šestkrát nastavovanou a podocasník sametový, od dámského sedla, s monogramem bývalé majitelky půvabně sestaveným ze stříbrných cvočků, a tu a tam vyspravovaný špagátem.<br>
BAPTISTA<br>
Kdo je s ním?<br>
BIONDELLO<br>
Ani se neptejte! Jeho lokaj, na chlup vymóděný jak ten kůň. Na jedné noze má punčochu a na druhé vlněnou kamaší a místo podvazků kus modrého a kus červeného ostřižku. Na hlavě má širák hanba povídat, a na něm třapec ze strakatých klůcků místo pera. Jako strašák vypadá, jen ho postavit do zelí, a ne jako křesťanský lokaj nebo panský sluha.<br>
TRANIO<br>
Sám pánbůh ví, co ho to napadlo,<br>
ač na výstroj si nikdy nepotrpěl.<br>
BAPTISTA<br>
Čert vezmi parádu! Jen když už jde!<br>
BIONDELLO<br>
Ale on nejde.<br>
BAPTISTA<br>
Vždyť jsi řek, že přišel.<br>
BIONDELLO<br>
Kdo? Petruccio?<br>
BAPTISTA<br>
Kdo jiný?<br>
BIONDELLO<br>
Já jen řek,<br>
že jeho kobyla sem zvolna kráčí<br>
s ním na zádech.<br>
BAPTISTA<br>
To přece jedno značí.<br>
BIONDELLO<br>
Kdež! Sázím troník,<br>
že jezdec a koník<br>
dva nejsou sic,<br>
ale pořád víc<br>
než jeden moník!<br>
Vystoupí Petruccio a Grumio.<br>
PETRUCCIO<br>
Hej holá, kavalíři! Kde jste kdo?<br>
BAPTISTA<br>
Dovolte mi, abych vás přivítal!<br>
PETRUCCIO<br>
Leč nekoukáte zrovna přívětivě.<br>
TRANIO<br>
Proč jste se neustrojil slušněji?<br>
PETRUCCIO<br>
Mně pro spěch na to nevybylo času.<br>
Leč kde je Katuška, má nevěstička?<br>
A jak se máme, otče? Pánové,<br>
pročpak se mračíte? Proč na mne civí<br>
ta vzácná sešlost jako na obludu<br>
či na kometu nebo jiný div?<br>
BAPTISTA<br>
Propána, máte přece svatbu dnes!<br>
Napřed jsme měli strach, že nepřijdete;<br>
teď, když jste přišel, zase z vás jde strach.<br>
Shoďte ty hadry! Vám jsou pro ostudu,<br>
nám trnem v oku v tento slavný den.<br>
TRANIO<br>
A povězte nám, co se stalo, proč<br>
jste nevěstu tak dlouho nechal čekat<br>
a přijel teď tak nepodoben sobě?<br>
PETRUCCIO<br>
Proč? Pro slepičí kvoč! A buď jak buď,<br>
já přijel, abych dostál svému slovu,<br>
ač, bohužel, jsem nucen poněkud<br>
pozměnit program, což, až se to hodí,<br>
vysvětlím tak, že budu mít váš souhlas.<br>
Leč kde je Kačka? Už abych byl u ní –<br>
nejvyšší čas – a honem do kostela!<br>
TRANIO<br>
Snad byste v těchto hadrech nešel k ní?<br>
Zaskočte ke mně! Přestrojte se do mých!<br>
PETRUCCIO<br>
Já? Ani nápad! Půjdi k ní, jak jsem.<br>
BAPTISTA<br>
Leč k oltáři přec nepůjdete takhle?<br>
PETRUCCIO<br>
Už jsem vám řekl: Tak, jak jsem, a dost!<br>
Vždyť mne si bere snad a ne ty šaty!<br>
Kdybych, co na mně strhá, spravit moh<br>
tak snadno, jako vzít si nový kabát,<br>
to by se Káča měla a já s ní!<br>
Však já tu s vámi žvaním, hlupák jeden,<br>
a ona čeká, abych zpečetil<br>
svůj nárok medu sladším políbením!<br>
Odejdou Petruccio a Grumio.<br>
TRANIO<br>
Že se tak zpotvořil, v tom něco vězí!<br>
Snaď se dá přemluvit a ustrojí se<br>
slušněji trochu aspoň do kostela.<br>
BAPTISTA<br>
Jdu za ním, podívat se, jak to skončí.<br>
Odejdou Baptista, Gremio a čeládka.<br>
TRANIO<br>
Však teď jde o to získat k slečnině<br>
i přízeň otcovu. A proto musím,<br>
jak jsem vám řekl, sehnat náhradníka –<br>
teď ihned, ber kde ber, a buď kdo buď,<br>
však už ho naučíme, co má dělat –,<br>
jenž by nám Vincenzia z Pisy hrál<br>
a tady v Padově nám ručil za to,<br>
co já jsem slíbil, nebo ještě za víc.<br>
Tak bez obav si užijete lásky<br>
a její otec ještě bude rád.<br>
LUCENZIO<br>
Kdyby můj kolega, ten kytarista,<br>
tak Blanku nešpehoval, bůh to suď,<br>
dal bych se tajně oddat s ní. A pak<br>
by třeba celý svět moh říkat: Ne!<br>
už by mi nevzal, co by bylo mého.<br>
TRANIO<br>
Však na to všechno vyzrajem a vše<br>
krok za krůčkem v svůj prospěch obrátíme.<br>
Všechny je doběhneme: dědka Grémia,<br>
tatínka hnidopicha Minolu,<br>
i Licia, kantůrče to milující,<br>
aby moh Lucenzio Blanku vzít si!<br>
Vrátí se Gremio.<br>
TRANIO<br>
Už z kostela, siňore Gremio?<br>
GREMIO<br>
A rád, jak ze školy jsem utíkával!<br>
TRANIO<br>
A manžel s manželkou už taky jdou?<br>
GREMIO<br>
Žel je té holky, co má za manžela!<br>
Ten chlap je sprostý jako pohůnek.<br>
TRANIO<br>
Než ona hubatější? Není možná!<br>
GREMIO<br>
Čert je to, ďábel, arcisatanáš!<br>
TRANIO<br>
A ona satanáška, jeho bába!<br>
GREMIO<br>
Kdež! Proti němu je to beruška,<br>
hrdlička, putička. – Když se ho farář ptal,<br>
zda Katušku si bere za manželku,<br>
řek: „Ano, krucinál!" a začal klít,<br>
až farář samou hrůzou pustil knihu;<br>
a když se shýbl, aby knihu zvěd,<br>
ten sprosťák vám tak strčil do chudáka,<br>
že po zemi se válel taky kněz!<br>
„Dobře mu tak!" on na to, „proč tam lez!"<br>
TRANIO<br>
Co řekla Katuška, když zase vstal?<br>
GREMIO<br>
Nic. Jen se třásla. Neboť klel a dupal,<br>
že, šelma jeden, farář prý ho šidí.<br>
Když konečně pak bylo po obřadech,<br>
vzal pohár vína, zavřeštěl: „Ať žijem!",<br>
jako by po bouři si na palubě<br>
připíjel s kamarády, vyzunk muškát<br>
a hodil plný talíř koláčů<br>
do tváře kostelníkovi jen proto,<br>
že svými hladovými vousisky<br>
 prý po celou tu dobu na něm loudil.<br>
Pak přede všemi Kateřinu popad<br>
a dal jí pusu na rty, až to mlasklo,<br>
div kostel nespad, jaký to byl zvuk.<br>
Když jsem to viděl, utekl jsem raděj,<br>
a ostatní už, myslím, taky jdou.<br>
To byla svatba! Blázinec to byl! –<br>
Slyšíte? Muzikanti! Už tu budou.<br>
Je slyšet hudbu.<br>
Vrátí se Petruccio, Kateřina, Blanka, Baptista, Hortensic<br>
Grumio a čeládka.<br>
PETRUCCIO<br>
Dík, přátelé a hosté, za pozornost!<br>
Vím, že bych teď měl s vámi hodovat<br>
a že jste uchystali skvělou slavnost.<br>
Však bohužel! Mám naspěch, musím pryč,<br>
a proto tady už se s vámi loučím.<br>
BAPTISTA<br>
Vy na noc chcete odtud? Není možná!<br>
PETRUCCIO<br>
Kdež na noc? Ve dne ještě musím pryč.<br>
Už je to tak. A kdybyste znal důvod,<br>
sám byste naléhal, abych už jel.<br>
A proto, páni, kdož jste přišli shlédnout,<br>
jak tělem duší jsem se zasvětil<br>
své roztomilé paní, mějte díky!<br>
Hodujte s tchánem! Pijte na mé zdraví!<br>
Já musím odtud. Sbohem vespolek!<br>
TRANIO<br>
Nechtě se uprosit! Zůstaňte s námi!<br>
PETRUCCIO<br>
To nejde!<br>
GREMIO<br>
Aspoň přes oběd se zdržte!<br>
PETRUCCIO<br>
Ne! Nejde to!<br>
<br>
(…)<br>
<br>
LUCENZIO<br>
A k čemu je to všechno?<br>
BIONDELLO<br>
To nevím. Já jen vím, že zatím co budou smolit ten podvůdek, vy byste měl koukat, abyste slečnu dostal pravoplatně, cum privilegio ad imprimendum solum, s výhradním právem tisku toho arcidílka. Seberte kněze, dva hodnověrné svědky a notáře, a hajdy do kostela! Když nechcete, tak tedy ne, už nemám, co bych řekl.<br>
Však rozlučte se s Blančinkou, an jste to všecko spletl.<br>
LUCENZIO<br>
Počkej, Biondello –<br>
BIONDELLO<br>
Vyloučeno. Já mám naspěch. Ale znal jsem jednu dívčinu, ta se vám vdala jednou po poledni, když šla na zahrádku natrhat petržele do nádivky. Udělejte to taky tak! Spánembohem zatím! Musím s vyřízením k panu faráři, aby byl po ruce, až tam přijdete se svou doložkou.<br>
Odejde Biondello.<br>
LUCENZIO<br>
Ba, přijdu, bude-li jen ona chtít.<br>
Proč pochybuji? Půjde se mnou ráda.<br>
A vůbec: Chtěj si nebo nechtěj, dítě,<br>
to by v tom čert byl, Cambio vezme si tě.<br>
Odejde Lucenzio.<br>
[IV, 5]<br>
SILNICE<br>
Vystoupí Petruccio, Kateřina, Hortensio a služebnictvo.<br>
PETRUCCIO<br>
Tak spánembohem vzhůru k tvému otci!<br>
Že ale svítí dnes ten měsíček!<br>
 KATEŘINA<br>
Snad slunce. Copak ve dne svítí měsíc?<br>
PETRUCCIO<br>
A já ti povídám, že svítí měsíc.<br>
KATEŘINA<br>
A já vám povídám, že svítí slunce.<br>
PETRUCCIO<br>
A jako že jsem syn své matky, měsíc,<br>
či kometa, či co si vyvzpomenu,<br>
to musí být, než pojedeme k vašim.<br>
Odveďte koně domů! Ne a ne<br>
a ne s tím věčným odmlouváním přestat!<br>
HORTENSIO<br>
Řekněte měsíc, nebo nepojedem!<br>
KATEŘINA<br>
Když už jsme tady, jedme, prosím vás,<br>
ať slunce, měsíc nebo co chce svítí!<br>
A libo-li vám tvrdit: „Je to louč!"<br>
i pro mne, přísahám, to bude loučí.<br>
PETRUCCIO<br>
Měsíček je to.<br>
KATEŘINA<br>
Ano, je to měsíc.<br>
PETRUCCIO<br>
Vždyť je to boží slunko. Pročpak lžeš?<br>
KATEŘINA<br>
Tak tedy spánembohem: boží slunko!<br>
Leč jenom libo-li vám, jinak ne.<br>
Jak vás to omrzí, hned zase měsíc.<br>
Čím vy to zrovna zvete, tím to je<br>
a bude pro mne do nejdelší smrti.<br>
HORTENSIO<br>
Petruccio, jedem! Naši vyhráli!<br>
PETRUCCIO<br>
Ba jedem, jedem. Tak má koule běžet<br>
a ne tak bohapustě křivolako.  0<br>
Však počkat, počkat! Kdopak to sem kráčí?<br>
Vystoupí Vincenzio.<br>
(Vincenziovi) Dobrého jitra, děvo spanilá! –<br>
Katuško, řekni, vidělas už někdy –<br>
mluv pravdu – líbeznější dívčinu?<br>
Svěžejší líčko jako krev a mléko?<br>
Kdy jaké hvězdy nebi slušely<br>
jak tyto oči této rajské tváři? –<br>
Překrásná panno, vítej! – Katuško,<br>
běž, obejmi ji za tu její krásu.<br>
HORTENSIO<br>
Ten pán se zjeví. Dělá z něho ženskou.<br>
KATEŘINA<br>
Panenko, krasotinko, poupátečko,<br>
kam spěješ, andílku, a kde jsi doma?<br>
Šťastni tví rodičové, sličné dítě!<br>
Šťastnější muž, jenž s tebou, spanilá,<br>
z úradku nebes bude sdílet lože.<br>
PETRUCCIO<br>
Co mluvíš, Katuško? Máš vlčí mhu?<br>
Vrásčitý, sešlý, vetchý stařec je to,<br>
a žádná panenka, jak povídáš.<br>
KATEŘINA<br>
Odpusťte, otče! Nelítostné slunce<br>
tak oslnilo citlivý můj zrak,<br>
že všechno vidím zeleně a mladě.<br>
Však teď jsem prohlédla. Jste moudrý kmet<br>
a prominete mi mou pošetilost.<br>
PETRUCCIO<br>
Dědoušku, učiň to! A pověz nám,<br>
kam cestuješ! Jestliže tam, co my,<br>
jeď s námi, starce, uděláš nám radost!<br>
VINCENZIO<br>
Ctný panáčku a milá paninko,<br>
jež jste mne žertem svým tak vyděsila,<br>
jsem Vincenzio, Vincenzio z Pisy,<br>
a jedu do Padovy za svým synem,<br>
s nímž jsem se neviděl už celou věčnost.<br>
PETRUCCIO<br>
Jakpak si říká?<br>
VINCENZIO<br>
Lucenzio, pane.<br>
 PETRUCCIO<br>
To jsme se sešli! To je náhodička!<br>
Teď smím ti nejen pro důstojný věk,<br>
leč taky podle práva říkat otče.<br>
Vždyť se sestrou mé choti, této dámy,<br>
tvůj syn je ženat! Nic se tomu nediv,<br>
nic toho nezel! Je to hodná dívka,<br>
z výborné rodiny a bohatá<br>
a způsobilá výchovou i krásou<br>
být ženou šlechticovou. Vincenzio,<br>
nechtě se obejmout! A nyní vzhůru,<br>
nejdražší otče, do Padovy k synu,<br>
jenž bude nadšen, až se objevíte.<br>
VINCENZIO<br>
Však je to pravda? Nebo zase žert,<br>
jak člověk už tak někdy na silnici<br>
má chuť si dobrat, koho zrovna potká?<br>
HORTENSIO<br>
Pravdoucí pravda je to. Na mou čest!<br>
PETRUCCIO<br>
Tak pojďte! Přesvědčte se o tom sám,<br>
když pro ten žertík nám už nevěříte.<br>
Odejdou všichni kromě Hortensia.<br>
HORTENSIO<br>
Teď, Petruccio, mám kuráž pokrotit<br>
svou vdovičku. A jak ji chytne zpupnost,<br>
z tvé školy vím, co zmůže neústupnost.<br>
Odejde Hortensio.<br>
<br>
(…)<br>
<br>
je jiný člověk. Já ji nepoznávám.<br>
PETRUCCIO<br>
A vyhraju svou sázku ještě líp<br>
a další důkazy vám, páni, podám<br>
té její nové moudrosti a kázně.<br>
Už zpupné manželky vám přivádí<br>
co zajatce své ženské výmluvnosti.<br>
Vrátí se Kateřina s Blankou a Vdovičkou.<br>
Ten čepec, Katuško, ti nesluší.<br>
Pryč, zahoď ho! A pošlapej tu hučku!<br>
Kateřina to udělá.<br>
VDOVIČKA<br>
Kéž naříkat si nemám nikdy proč,<br>
než, nedej bože, taky takhle zhloupnu!<br>
BLANKA<br>
To že je kázeň? To je nepříčetnost!<br>
LUCENZIO<br>
Proč nejste aspoň trochu nepříčetná?<br>
Ta vaše zatrolená příčetnost<br>
mě dnes už připravila o sto zlatých.<br>
BLANKA<br>
Kdopak vám kázal na mne sázet, blázne?<br>
PETRUCCIO<br>
Katuško, pouč tyto neposluchy,<br>
co dlužný jsou svým manželům a pánům!<br>
VDOVIČKA<br>
I dejte pokoj! Kázat nám! To tak!<br>
PETRUCCIO<br>
Spusť, Katuško! A s touhle saní začni!<br>
VDOVIČKA<br>
Nic nezačne.<br>
PETRUCCIO<br>
Jen jí to řekni! Spusť!<br>
KATEŘINA<br>
Fuj! Rozjasni to podmračené čílko<br>
a nesrš pohledy, jež zraňují<br>
tvé kníže, tvého vládce, tvého pána!<br>
Jak louku mráz to spaluje tvou krásu<br>
a jako vítr květy cuchá to<br>
tvé dobré jméno, aniž tím co získáš.<br>
Jak rozvířený pramen nepohledná<br>
| je žena, když se zlobí: pranikoho,<br>
ať žízní sebevíce, nenapadne<br>
tu hnusnou, hustou, kalnou břečku pít.<br>
Tvůj manžel je tvůj pán, tvůj šafář, tvoje duše,<br>
tvůj mocnář pečlivý, ten, kdo tě nedá<br>
a pro tvou obživu hned na moři,<br>
hned na souši své tělo týrá prací,<br>
noc v bouřích trávě, na mraze svůj den,<br>
co zatím ty si doma hovíš v teple;<br>
a nevymáhá za to jinou daň<br>
než trochu lásky, vlídnosti a kázně:<br>
ví bůh, že málo na tak velký dluh!<br>
Čím občan povinen je vladařovi,<br>
tím žena povinna je svému choti;<br>
a je-li zpupná, mrzutá a zlá<br>
a neposlušná jeho moudrých přání,<br>
co jiného pak je než ohavný,<br>
nevděčný velezrádce lásky samé?<br>
Stydím se za ženy, jak hloupé jsou,<br>
že válčí, kde by měly žebrat o mír,<br>
a chtějí vládu, velení a moc,<br>
kde mají sloužit, milovat a mlčet.<br>
Proč jsme tak slabé, útlé, křehounké,<br>
neschopné samy probíjet se světem,<br>
než aby něha líbezného těla<br>
i v něze duší se nám obrážela?<br>
Vy červíčci, jak bezmocní, tak zpupní!<br>
Já byla hrdá aspoň jako vy,<br>
aspoň tak odvážná a spíše v právu,<br>
když zlobně křikem splácela jsem křik.<br>
Však nyní vím: je třtina naše zbroj<br>
a naše síla přelud. Zdání klame:<br>
tím slabší jsme, čím víc ji předstíráme.<br>
Vždyť je to marné! Co jste dlužný, plaťte,<br>
a pod nohy svých mužů ruce klaďte!<br>
Když mému choti se ta služba hodí,<br>
zde je má ruka! Nechať po ní chodí!
<br><br>
<li><b>Shakespeare, William: Zkrocení zlé ženy</b>, přel. E. A. Saudek
</TD></TR></TABLE>
</BODY></HTML>
