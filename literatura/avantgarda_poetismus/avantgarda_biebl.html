<HTML><HEAD><TITLE>Konstantin Biebl: S lodí, jež dováží čaj a kávu</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Konstantin Biebl: S lodí, jež dováží čaj a kávu</b>
<br><br>
<strong>S lodí jež dováží čaj a kávu</strong><br>
<br>
S lodí jež dováží čaj a kávu<br>
pojedu jednou na dalekou Jávu<br>
<br>
Za měsíc loď když vypluje z Janova<br>
stane u zeleného ostrova<br>
<br>
Pojedem spolu já a ty<br>
vezmeš s sebou jen kufřík a svoje rty<br>
<br>
Pojedem okolo pyramid<br>
loď počká až přejde Mojžíš a jeho lid<br>
<br>
S vysokou holí zaprášenými opánky<br>
jde první přes mořskou trávu a rozkvetlé sasanky<br>
<br>
Hejno ryb na suchu zvedá svá křídla jako ptáci<br>
letí za vodou a ve vlnách se ztrácí
<br><br>

<strong>Javanky</strong><br>
<br>
Ráno jdou na passar prodávat ananasy<br>
aby jim voněly ruce<br>
až budou si na noc rozplétat<br>
vlasy<br>
<br>
A když je rozpletou<br>
osud všech Javanek<br>
usednou tiše před chatou<br>
s očima k moři<br>
a s hřebenem nazpátek<br>
<br>

<strong>* * *</strong><br>
<br>
Nejdřív po ovoci zvedám ruce<br>
a nejvýš, jak na světě mohu.<br>
Ó tropické slunce! Ó rovníkové slunce,<br>
ty nejstarší ze všech malajských bohů!<br>
<br>
Malý uličník, palmy, před vámi smutně sklání hlavu,<br>
ten, co nejlíp lez po stromech z celé vesnice.<br>
Rád by se dostal k vám na byt a dobrou stravu<br>
mezi kokosy a opice.<br>
<br>
Rád by se vyšplhal mezi pestré ptáky.<br>
Ó barva křídel zářivá!<br>
Tak snadno vznesou se nad oblaky<br>
a do nebe letí za živa.<br>
<br>
<li><strong>Biebl, Konstantin: Cesta na Jávu</strong>, Labyrint, Praha 2001
</TD></TR></TABLE>
</BODY></HTML>
