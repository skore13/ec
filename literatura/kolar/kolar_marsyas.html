<HTML><HEAD><TITLE>Jiří Kolář: Marsyas</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jiří Kolář: Marsyas</b>
<br><br>
<strong>O moudrém Šalamounovi</strong><br>
<br>
Šalamounovi eště tek kozí vermut po bradě<br>
dyž ho táta pomazal<br>
ale hnedky ftom doved bruslit<br>
Celejch čtyřicet let si jinej král nevrz<br>
Lidí se líhlo jako písku<br>
každej měl štísko bez milionu<br>
ve víně se moch mejt a utírat fíkama<br>
<br>
Von sám byl tak zazobanej<br>
že nechal postavit kostel z ryzího zlata a slonovejch kostí<br>
Doma nemusel ani bílit<br>
co měl po zdech vzácnejch štítů<br>
a stříbra nastláno<br>
Že to nebyl žádnej hejsem hejtam<br>
to dosvědčuje ta ze Sáby<br>
<br>
Jednou si to k němu přihrnula<br>
a dala mu na fór tucet metráků zlata<br>
bůchsámví kolik drahýho kamení a voňavejch pitominek<br>
Jak si tak pouštěli hubu na špacír<br>
povídá: „Viděla sem už lecos, ale kam se na tebe každej hrabe!"<br>
<br>
Jakpakby ne<br>
dyť jen přísloví složil tři tisíce<br>
tisíc a pět písniček<br>
ale ne jako nějakej pitomec vo jednom a tom samým<br>
vo všem<br>
<br>
Než sed na trůn<br>
šel s ohromným štrůdlem do Gabaonu<br>
Tam se mu vokázal ve snu sám Pámbu<br>
a voptal se ho co by rád<br>
-	Sem eště cucák a královat neumim,<br>
tak mi dej, Panebože, všech pět pohromadě<br>
a něco, abych doved tancovat s lidma,<br>
když je jich taková fůra.<br>
<br>
Všemohoucí povídá:<br>
-	Protože peníze ani slávu nechtěl jsi,<br>
dlouhý věk ani smrt nepřátel nežádal jsi,<br>
dobrou hlavu a všechno ostatní dám ti,<br>
takže nikdo nevyrovná se ti.<br>
Na to můžeš vzít jed!<br>
<br>
Že potom byl nad všechny vědátory a mazaný advokáty<br>
to musí vidět i slepej z tohodle:<br>
Jednou se k němu přihrnuly dvě rozparáděný hokyně<br>
a jedna muchlala caparta<br>
Napřed ječela ta co nic nenesla:<br>
-	My dvě, jemnospane, bydlíme v jednom baráku, víme?<br>
Narodil se mi jako kluk, víme?<br>
Třetí den nato taky vona měla kluka,<br>
ale v noci ho zalehla, jako že tu stojim!<br>
Ale jak viděla, přísahám, milospane, co uďála,<br>
a já chrněla jak dub,<br>
popadla, víme, to svý a chmátla to mý.<br>
Ráno stanu, pane,<br>
chci kojit a dítě jak led,<br>
ale hnet ho zgruntu prohlídnu, víme, a povídám:<br>
Jářku, to nejni moje a taky jo.<br>
<br>
Potom vysypala ta druhá:<br>
-	Prosim, to nejni žádná pravda!<br>
-	Nestydí se lhát, krkafčí máma, ani tady!<br>
padla jí do řeči první<br>
-	Já nelžu, sim, vona lže!<br>
-	Podivejte se na tu couru, takle se přetvařovat!<br>
<br>
Snad by se bejvaly cikáněly do soudnýho dne<br>
ale Šála jen kejvnul na sluhu aby přines meč<br>
<br>
Dyž se lokaj přibatolil<br>
král poručil:<br>
-	Jakýpak fraky, kluka rosekněte a dejte každej půl,<br>
ať se neštěkaji!<br>
<br>
Jak to uslyšela ta co skvrně držela<br>
zamotala se jako vožralá a zařvala:<br>
-	Propánakrále, pane král, rači jí ho dejte, jen ať je žif!<br>
<br>
Ale tamta nechtěla ani slyšet:<br>
-	Jen ho majzněte,<br>
dyž ho nemám mít já, ať ho nemá ani vona!<br>
<br>
Na to von čekal<br>
Vokázal na tu co měla tak nahnáno řka:<br>
– Nesekejte nic a vraťte ho tý, co se tak klepala,<br>
neboť pravá máma to,<br>
tamtu vyžeňte sviňským krokem!<br>
<br>
Samosebou že se to rozneslo<br>
a všichni se Šalamouna báli eště víc<br>
teď měli černý na bílým že má v srdci boží moudrost<br>
 <br>
<strong>O Libuši a Přemyslovi</strong><br>
<br>
Jednou dyž už Libuši lezlo krkem<br>
to věčný krafání<br>
že běda chlapům kerejm pucuje hlavy sukně<br>
povídá:<br>
-	Mně, tedy, ať nikdo neradí, tedy, kdy do toho bouchnu.<br>
Vemte z maštale Šimla<br>
a von vás k tomu mýmu dovede.<br>
Tedy, až tam dorazíte, tak že mu skazuju,<br>
aby tedy přijel.<br>
Ale ne abyste se rafali,<br>
to tedy každá hádka zaneřádí zem, tedy, na tisíc let.<br>
<br>
Ten její kůň šel a šel<br>
až zarazil na poli u Biliny<br>
kde voral chlap jako hora a měl lýkový střevíce<br>
Páni to vočíhli a meldovali sedláka vo méno<br>
Von jim řek že je Přemysl<br>
Chvíli čuměli to se ví jako praštěný rozporkou<br>
pak na sebe mrkli<br>
a chtěli aby s nima hnedky jel<br>
Ale von zabod votku a zabručel:<br>
-	To je votrava, že ste přifárali tak brzo,<br>
kdybyste se bej váli zdrželi jen vo chlup,<br>
moch sem pole dovorat<br>
a sedláci nemuseli mít nikdy vysoko do žlabu.<br>
Nedá se svítit,<br>
dyž ste sebou tak hodili,<br>
musim s tim ven,<br>
holt jednou bude co dlabat a jindy ne!<br>
<br>
Pak hrábnul do tašky<br>
vyndal sejra s krajícem jak hrom<br>
položil to na pluch<br>
řek aby si sedli jako doma a jed<br>
Všem bylo divný proč si prostřel akorát na pluhu<br>
a von jim to vyložil:<br>
-	Nepovim vám nic extra,<br>
tisíckrát vám to jistě otírala Libka o hubu,<br>
že dyž vám nešla pod fousy spodnička,<br>
muj rod vám ukáže, zač je toho loket.<br>
<br>
Zatimco vobědval jeden pán kouká<br>
jak z tý votky vyhnalo pět větví<br>
a na nich pět vořechů<br>
Štyry hnedky uschly a pátej zustal<br>
Kroutili nad tim hlavama<br>
až jim to Přéma vosvětlil:<br>
-	To je tak, rozumíme?<br>
Votka vo sobě znamená, že sem ze selskýho,<br>
a že se rychle vobalila,<br>
s tim vás už snad Líba taky votravovala,<br>
to je známka, rozumíme, že se vyšinu na trůn.<br>
Budu mít pět dětí<br>
a každý se zařídí zvlášť.<br>
Ale štyry zkrachujou<br>
a pokvete jenom tomu pátýmu.<br>
Nakonec příde vo život,<br>
ale pomstí ho vnuk. To je celej ten krám.<br>
<br>
Pak vstal<br>
sedli na koně a jeli k Libuši<br>
<br>
<strong>Vršovický Epiktet</strong><br>
<br>
1.<br>
Nelítej vod čerta k sukni<br>
koukej se usadit ať si vidíš do huby<br>
a neděláš do vlastního hnízda<br>
<br>
2.<br>
Dycky drž zobák nebo nekušni a polovic polkni<br>
dyž musíš žvanit<br>
nepřežvykuj hověziny vo boxu hajtrách a atletech<br>
nebásni vo žrádle nebo chlastu<br>
a na sto honů se vyhni drbům<br>
<br>
3.<br>
Dyž máš všech pět pohromadě<br>
rozdej pořádně trumfy<br>
a mezi cizejma buď němej<br>
<br>
4.<br>
Neřechtej se každý hovadině<br>
<br>
5.<br>
Nepřísahej na každou pitomost<br>
<br>
6.<br>
Na žranici u cizejch a vomezenců nepáchni<br>
Dyž už skočíš na špek<br>
dej bacha abys nepolk ňákou teletinu<br>
poňvač dyž je někdo špinavěj<br>
zasrabí i druhýho i dyby byl svatej<br>
 <br>
7.<br>
Nebuď nenakrkanej<br>
nepřežírej se nechlastej nefinti<br>
nebuď nabob a neurvalec<br>
nevopič se po zazobancech<br>
<br>
8.<br>
Před veselkou kroť rozkrok<br>
a v posteli nevyváděj psí kusy<br>
Nešereď se a neskuhrej na každýho kdo nedává nohy křížem<br>
Furt se nenaparuj že ty si vosk<br>
<br>
9.<br>
Dyž se domákneš<br>
že o tobě někdo camrá prasečiny<br>
nestav blesk proti hromu a vobrať vítr:<br>
– Asi neměl páru vo mejch esech,<br>
dyž canil jen vo sedmách!<br>
<br>
10.<br>
Po senzacích se nehoň<br>
Dyž tam náhodou zapadneš<br>
ať ani myš necejtí<br>
že tě něco chytlo a že někomu fandíš<br>
Tak neztratíš glanc<br>
Neškleb se nejanči nehejkej<br>
Po stáhnutí rolety nekvákej vo vobsahu<br>
a nevěš si hejly na nos<br>
jinak nikdo nepolkne žes kus nezbaštil i s chlupama<br>
<br>
11.<br>
Do kecáren nelez ani jen tak ani z flancu<br>
a dyž se tam voctneš nedělej primadónu a drž se u zdi<br>
<br>
12.<br>
Dyž nemůžeš uhnout votravě s někým moc nóbl<br>
vydoluj si z kotrby jak by dribloval Sokrates nebo Zenon<br>
a šaltuj podle toho<br>
<br>
13.<br>
Dyž se dereš k někomu fajnovýmu<br>
dej krk že si neválí šunky doma<br>
že tě vrátnej vykopne<br>
že ti zabouchnou před frňákem<br>
nebo že mu budeš buřt<br>
Dyž musíš i tak dělat semtele<br>
tahej do konce a nešpičkuj že si se bavil jako alík v truhlíku<br>
To dělá vobejda kerýho baví jen sukně nebo fotbal<br>
<br>
14.<br>
Mezi lidma se nevytahuj<br>
nikdo nejni zvědavej do čeho ses namočil<br>
<br>
15.<br>
Nedělej kašpara a nevlítneš do žumpy<br>
aby si každej před tebou nezacpával dirky<br>
<br>
16.<br>
Nepošmakuj si na sprosťárnách<br>
zamávej s každým kdo s nima hauzíruje<br>
nebo sezelenej<br>
zaraš chlebárnu<br>
a stav se jakobys slíz pár facek
<br><br>
<li><strong>Kolář, Jiří: Černá lyra, Návod k použití, Marsyas, Z pozůstalosti pana A., Vršovický Ezop, Česká suita</strong>, Odeon, Praha 1993
</TD></TR></TABLE>
</BODY></HTML>
