<HTML><HEAD><TITLE>Jiří Kolář: Dny v roce</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Jiří Kolář: Dny v roce</strong><br>
<br>
<div align="right"><em>18. únor</em></div><br>
ČERVENÁ ZEĎ, PRŮCHOD SRKAL<br>
chodce a prodavač novin<br>
přešlapoval na svém plácku.<br>
Červená zeď dávno vrostla<br>
do jeho srdce a libuje si<br>
polepená fotbalisty<br>
a vladařem. Těšitelka.<br>
Přešlapuje a rozmlouvá<br>
rybíma očima skrze výklad,<br>
s měchnou, s pokladní v rybárně.<br>
Rybí oči; musí je rozdávat,<br>
voda nepohltí všechno,<br>
i nebe se vzepře, copak voda.<br>
Maso je hebké a bílé, jednou<br>
zeptal se jí, kam přijde tolik hlav?<br>
Lidé sní všechno, odpověděla,<br>
kde večeříte?, dodala<br>
a ze širokých úst jí proudila<br>
vepřová s knedlíky plovoucími...<br>
Červená zeď. Průchod srkal<br>
chodce a prodavač novin<br>
přešlapoval na svém plácku.<br>
<br>

<div align="right"><em>8. květen</em></div><br>
KVĚTINY, VÍNO. JE MUŽŮV SVÁTEK<br>
Kompot, k obědu budou řízky,<br>
nechala udělat dort se svíčkou<br>
a koupila mu na nové spodky.<br>
Navečer půjdou do opery,<br>
celá rodina, a pak do baru,<br>
povyrazit si; po třinácté.<br>
Každou chvíli přijde z úřadu.<br>
Kdyby nebylo zlatého vlasu,<br>
který dnes našla v jeho prádle;<br>
vidí jej všude, řízek, růže,<br>
proužek na látce má jeho barvu,<br>
viněta na lahvi i vstupenky.<br>
Prokletá zlať, ovíjí srdce<br>
a stahuje jako had hada.<br>
Kdyby tak člověk neměl paměť,<br>
celý den nedělá nic jiného,<br>
nežli hledá, hledá zlaté vlasy.<br>
<br>

<div align="right"><em>11. září</em></div><br>
TŘICET LET JSEM MU SLOUŽILA,<br>
kuchařka jsem, šetřit umím,<br>
zhola nic mu nescházelo,<br>
mluvila jsem, smiřovala,<br>
plakala, vyhrožovala,<br>
že skončím někde pod vlakem,<br>
je jako dub, mají dítě,<br>
takového chuděrečku,<br>
i syn jej přemlouval, prosil,<br>
varoval, že se oběsí,<br>
ale je jako ledovec,<br>
ještě, že toho chlapce mám,<br>
letos dělal maturitu,<br>
nenávidí jej víc než já,<br>
už dva roky jsem v tom pekle,<br>
bude mu jedno, když zemřu,<br>
věřila byste, že tohle<br>
provede padesátník?<br>
Ani se neupšouk beze mne.<br>
<br>
<br>

<strong>Jiří Kolář: Roky v dnech</strong><br>
<br>
<div align="right"><em>Březen	14. – čtvrtek</em></div><br>
Celý den mnou lomcuje otázka, jak zachytit alespoň několik okamžiků, nezkreslených, nevymyšlených, pravdivých a všedních, několik okamžiků věčné řeči každodenního života. Utekl jsem z redakce hned po obědě, ale marně. Proležel jsem a procivěl bez uklidnění celý zbytek dne. Ve dvě hodiny ráno jsem se umyl a oblékl s žádostí projít se po nočním městě, ale vrátil jsem se z druhého patra...<br>
<br>

<div align="right"><em>Březen	20. – středa</em></div><br>
POEZIE MĚSTA<br>
... Chesterton: Filozofie malty a cihel je mi bližší nežli filozofie řepy. Malta a cihly – řepa. Řeknu to srozumitelněji: město a vesnice. Město. Pokusím se zeptat se na jeho vlastnosti sám sebe. Nemám důvodů nezačít, jak se říká, se slzami v očích nebo ubrečeně. Život ve městě je namáhavý, drsný, nestydatý, zuřivý stejně jako bezmyšlenkovitý. V městě nelze žít jinak nežli s tímto netvorem nejtěsněji podle boku. Jakákoliv obrana je zbytečná, napřažené ruce nestačí ani v chůzi, natož ve spánku. Dělej co dělej, každý zásek, pancíř, každý meč je nic. Přibližuje se a přibližuje, tím neúprosněji a lhostejněji, kladeš-li nástrahy. Zavíráš oči, zašíváš si je, ale zevrubnost poznání druhého roste a roste. Oblékni se, jak chceš, oblékni jej, jak chceš, a je to stále spodní prádlo, ve kterém se poznáváte vždy a všude. Krůček za krůčkem se prokousáváš stěnou nenáviděné kaše, oddělující tě od krajiny, za kterou jsi chtěl ve svých představách položit život, jak byla krásná a plná okouzlení. Člověk vybudoval město a město vybudovalo člověka. Kdyby někdo vypracoval báseň o zázračném dění města, ať obraz za obrazem nebo tvar za tvarem, slovo za slovem nebo tón za tónem, a přemístil toto šílené dění do mateřídouščí atmosféry venkova, nemusel by, ale mohl by dát kvést květinám z betonu, rodit ovoce stromům z žuly a plechu, z řek učinit asfaltové bystřiny nebo učinit vzduch skleněný, pak bychom byli nuceni přesvědčovat se o královské čistotě tohoto dramatu a možná že by nám bylo proti mysli, kdybychom potom zaslechli, jako to bývá vždy při křtu básníka, něco o znásilňování přírody nebo skutečnosti; a možná že bychom milovali tohoto básníka pro jeho nebývalé čistou a prostou jemnost, tak nebývale, neslýchaně a úžasně přesvědčujícího, že síla a nosnost slova je nekonečná na všechny světové strany a nevyčerpatelná pro všechny nástrahy času i smrtelnosti, síla, která by se stala pojednou i novou silou našeho ducha.<br>
Má-li někdo chuť skočit mně do řeči, odpovím: Poezie je věrná tomu, kdo je jí věren. Jsou cesty v životě básníka, které musí, bezpodmínečně musí projít jen v duchu nebo srdcem naprázdno a platnost básníka ve společnosti závisí na přímém poznání těchto cest, neboť on může být platný celku jen tehdy, nebude-li podlamována jeho svoboda v těchto těžkých rozhodnutích jeho života. Jen ti, kdo žijí poezií, pochopí, jak hrozné a smrtelné zde hrozí nebezpečí.<br>
Nyní bych rád pověděl několik jmen básníků, které miluji. Budu je vyslovovat tak, jak mi napadnou, a nebudu jmenovat všechny, neboť básník podává prst místo dřívka.<br>
Neodbytný ideál poezie se rodí hlavně z pobytu ve velkých městech, z křížení jejích nesčíslných vztahů, praví Baudelaire. Tento verš nazvu prvním přikázáním desatera města. Není možné přijít mezi ty, jejichž povoláním je být umělci, a nechtít jim něco vnutit. Nuže, objevil-li Baudelaire zákon nevyloučitelnosti města z poezie a nevyloučitelnosti poezie z města […]<br>
<br>
<div align="right"><em>Únor	10. – úterý</em></div><br>
Kolik jsem měl zaměstnání? V sedmi letech jsem začal jako pekařský pomocník, potom jsem na výdělek česal ovoce, šlapal zelí, sbíral tenisové míčky, učil se truhlářem, psal indiánky a detektivky, byl nezaměstnaným, přidavačem na stavbách, redaktorem, sluhou, flákačem, kanalizačním dělníkem, poskokem, pomáhal jsem na polích a v lese, tahal káru, truhlařil, závozničil, nádeničil u bagru, betonařil, tesařil, byl jsem hlídačem, číšníkem, spisovatelem, ošetřovatelem, mládežníkem, přicmrndával jsem v řeznictví, v holíme, v redakcích, byl jsem kolportérem, řečníkem, vedl jsem týdeník, redakci nakladatelství a píši básně.<br>
<br>
<li><strong>Kolář, J.: Křestný list, Ódy a variace, Limb a jiné básně, Sedm kantát, Dny v roce, Roky v dnech</strong>, Odeon, Praha 1992
</TD></TR></TABLE>
</BODY></HTML>
