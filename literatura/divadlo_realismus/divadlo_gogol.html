<HTML><HEAD><TITLE>Nikolaj Vasiljevič Gogol: Revizor</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Nikolaj Vasiljevič Gogol: Revizor</strong><br>
<br>
<em>Druhé dějství</em><br>
<br>
CHLESTAKOV: To se teda nasmějeme, jestli nic nedá. <I>(Zaúpí)</I> – Úplný křeče! – to jakživ nepamatuju... Co bych ještě prodal? Kalhoty? Ne, radši umřu, ale doma mě uvidí podle poslední módy. Měl jsem si vypůjčit ekvipáž, to by bylo – sakra! – objevit se v ekvipáži! Přihnal bych se k sousedovi před statek jak žížavá čára – vpředu světla, vzadu Osip v livreji. Ten poprask! „Kdo to – co to?!" A lokaj hlásí: <I>(Stojí v pozoru)</I> „Ivan Alexandrovič Chlestakov z Petrohradu přijel složit poklonu." Stejně, kořeni, nemají ponětí, co je to „složit poklonu"! Tam ještě tak zajede koňskej handlíř – valí se, medvěd, rovnou do salónu! – Přitočím se k nějaký ty dcerunce: <I>(bohatá úklona)</I> „Milostivá slečno, jak já..." Já snad omdlím... <br>
<em>Vstoupí Osip a Číšník.</em><br>
CHLESTAKOV: Co je?<br>
OSIP: Nesou oběd.<br>
CHLESTAKOV <I>(tleská a nadskakuje na židli)</I>: Nesou, nesou, nesou!<br>
ČÍŠNÍK <I>(s talíři a ubrouskem)</I>: Pán ale dává naposled!<br>
CHLESTAKOV: Pán, pán! Kašlu na tvýho pána! Co je dneska?<br>
ČÍŠNÍK: Polévka a pečeně.<br>
CHLESTAKOV: Jenom dva chody?<br>
ČÍŠNÍK: Dva.<br>
CHLESTAKOV: Co je to za nesmysl? To já nepřijmu! Ptám se: co má tohle znamenat, co? To je málo!<br>
ČÍŠNÍK: Pán povídal, že je to až moc.<br>
CHLESTAKOV: A kde je omáčka?<br>
ČÍŠNÍK: Není.<br>
CHLESTAKOV: Když jsem šel kolem kuchyně, všecko jen bublalo... A v lokále dopoledne takoví dva pindíci jedli lososa a bůhvíco ještě!<br>
ČÍŠNÍK: Ono by, prosím, bylo, ale není.<br>
CHLESTAKOV: Jak to – není?<br>
ČÍŠNÍK: No, není, no!<br>
CHLESTAKOV: A losos a ryby a kotlety?<br>
ČÍŠNÍK: Jenom pro pořádný lidi.<br>
CHLESTAKOV: Hovado žíhaný! Jiný se můžou cpát, a já mám sušit hubu! Copak to nejsou hosti jako já?<br>
ČÍŠNÍK: To se ví, že nejsou.<br>
CHLESTAKOV: A jaký jsou, co?<br>
ČÍŠNÍK: Jaký by byli! Obyčejný, ale platěj.<br>
CHLESTAKOV: S tebou se budu bavit, kopyto! – <I>(Naleje si polévku a jí)</I> To má bejt polívka? Nabral vodu od nádobí, chuť to nemá, jen to páchne! Nejím! Přines jinou!<br>
ČÍŠNÍK <I>(bere talíř)</I>: Pán řek: když nechce, ať nechá.<br>
CHLESTAKOV <I>(ubrání rukou jídlo)</I>: Nono! Nešahat, vrtáku! Takový chování si odpusť, ano! <I>(Jí dál)</I> Kristepane, to je polívka! Ani mastný vočko, peří v tom plave, či co! – <I>(Pokyne)</I> – Maso! – <I>(Na Osipa)</I> Tu máš, trochu zbylo. – <I>(Rozřezává maso)</I> – To má bejt pečeně? Tohle?!<br>
ČÍŠNÍK: No a?<br>
CHLESTAKOV: Tohle že je maso? Upekli podešev! <I>(Plnými ústy)</I> Darebáci! Čím mě to ta banda krmí! Než to člověk rozkouše! – <I>(Šťárá se prstem v zubech)</I> –Ničemové! Horší jak kůra ze stromu! Vždyť přijdu o zuby! Holota! – <I>(Utírá si ústa)</I> – Víc už nic?<br>
ČÍŠNÍK: Nic.<br>
CHLESTAKOV: Zloději! Lumpové! Kdyby aspoň omáčku nebo moučník... Vyděrači! Takhle brát hosty na hůl...<br>
<em>Číšník sklízí a odnáší nádobí, Osip s ním.</em><br>
CHLESTAKOV: Po jídle jak po vejprasku... Jen to žaludek polechtalo. Kdybych měl aspoň drobný, že bych si poslal pro žemli!<br>
OSIP <I>(vběhne)</I>: Přijel hejtman – shání se po vás!<br>
CHLESTAKOV: A jsme v tom! Pacholek hostinská – tak mě přece udal! Jestli mě vážně zavřou? Kdyby aspoň ve vší formě, třeba bych... Ne, já nechci! Ať si nemyslí! Já nejsem jen tak někdo! Co! <I>(Dodává si kuráž)</I> Já mu řeknu rovnou: „Co si to dovolujete? Jak se můžete opo..."<br>
<em>U dveří se pohne klika. Chlestakov zvadne. Hejtman vstoupí, zarazí se. Oba vyděšeni, koukají na sebe s vyvalenýma očima. Dobčinskij se vzadu drží dveří.<br></em>
HEJTMAN <I>(se po chvíli trochu vzpamatuje a natáhne ruce podle švů u kalhot)</I>: Nejuctivější poklona.<br>
CHLESTAKOV <I>(se ukloní)</I>: Je mi ctí...<br>
HEJTMAN: Račte prominout...<br>
CHLESTAKOV: To nic...<br>
HEJTMAN: Jakožto zdejší hejtman – je mou povinností –aby bylo o naše hosty a vůbec urozené návštěvníky řádně postaráno – že ano...<br>
CHLESTAKOV <I>(zajíkavě, pak hlasitě)</I>: A co mám dělat? Já za nic nemůžu... Já se vyrovnám! Jen co mi pošlou z domova.<br>
<em>Bobčinskij sem strká hlavu.</em><br>
To běžte na hostinského: hovězí jak prkno, polívku jsem musel vylít z okna. Celé dny mě moří hladem... Čaj se prostě nedá pít: smrdí rybinou... A já mám za to...? To by ještě scházelo!<br>
HEJTMAN <I>(se málem hroutí)</I>: Odpusťte, ale já jsem opravdu nevinen! V tržnici míváme maso první jakosti. Okamžitě vyšetřím, kde to vzal. A jestli něco nesouhlasí, tak – Kdybyste dovolil, nabídl bych vám jiné ubytování...<br>
CHLESTAKOV: Ne, nechci! Myslíte, že nevím, co to je, to vaše ubytování! Jakým právem? Co si to dovolujete? Vždyť já... Já sloužím v Petěrburgu... <I>(Rozpálíse)</I>:.. Já, abych tak řekl, já...<br>
HEJTMAN <I>(stranou)</I>: Ježíšmarjá, to je metr! Všecko ví, všecko už mu donesli – kupci proklatý...<br>
CHLESTAKOV: I kdybyste přived celou posádku – nepůjdu! Já to poženu až k ministrovi! <I>(Buší pěstí do stolu)</I> Jak vy si to vůbec – co vy takhle! –<br>
HEJTMAN <I>(se celý třese)</I>: Pro smilování boží, neničte mě! Mám ženu a děti! Přece byste nepřivedl člověka do neštěstí!<br>
CHLESTAKOV: Ne, nikam! Co je mi do toho? Že vy máte ženu a děti, já půjdu do kriminálu – to je nádhera! <br>
<em>Bobčinskij polekaně zaleze.</em><br>
HEJTMAN: Ježíši, já to tak nemyslel, to já jen z nezkušenosti, přísahám! Dětí hodně, peněz málo... Račte sám uvážit: gáže stačí sotva na cukr a na čaj. Jestli došlo k nějakým úplatkům, tak nejvejš maličkost: něco do špajzu, nějakej ten hadřík... A že jsem dal namrskat, to je sprostá pomluva! Člověk se každému nezavděčí. Taková sebranka – utopili by mě na lžíci vody!<br>
CHLESTAKOV: Co mi to tady? S tím na mě nechoďte! Mně namrskat nedáte, na to nemáte gebír! To bych se podíval! Já se vyrovnám, já zaplatím. Že zrovna nemám u sebe! Mít peníze, tak tu netvrdnu.<br>
HEJTMAN <I>(stranou)</I>: Jo ták... Ten se vyzná! Napřed spustí hrůzu, že člověk neví, kudy kam... Za pokus to stojí, snad mi hlavu neutrhne... – <I>(Nahlas)</I> Tedy jestli se jaksi nacházíte ve finanční tísni nebo vůbec, jsem okamžitě hotov... <I>(Vytáhne prkenici)</I> – Je mou povinností jakožto hejtmana...<br>
CHLESTAKOV: Vy byste – ? Půjčte mi! Jenom půjčit! Hned zaplatím hostinskému. Dvě stovky by stačily, možná i míň.<br>
HEJTMAN <I>(mu podává peníze)</I>: Rovné dvě stovky, ani se s tím nepočítejte.<br>
CHLESTAKOV: Uctivé díky! Pošlu vám to obratem. Na mě je spoleh... Vy jste ale šlechetný člověk! To jsem nečekal...<br>
HEJTMAN <I>(stranou)</I>: Sláva na výsostech! Bere peníze... Teď už to snad půjde hladce. Však jsem mu taky pro jistotu vrazil hned čtyři sta.<br>
CHLESTAKOV: Hej, Osipe! <br>
<em>Osip vstoupí.</em><br>
Číšníka! <I>(Obrátí se na hosty)</I> Ale pánové! Přijměte místo, prosím pěkně.<br>
HEJTMAN: To nic, my postojíme.<br>
CHLESTAKOV: Ale jen račte! Teď vidím, že jste přímá povaha a že máte dobré srdce. Já – abych pravdu řekl – já myslel, že jste mně přišli – Jen si sedněte! <br>
<em>Hejtman a Dobčinskij si sednou, Bobčinskij nakukuje do dveří.</em><br>
HEJTMAN <I>(stranou)</I>: Kuráž, Antošo! Chce si zachovat to inkognito. Jen říct! My jsme taky honěný... Jako když nevíme, co je zač – jasný? <I>(Nahlas)</I> Tak se tak služebně procházím – tadyhle s Petrem Ivanovičem – a napadlo mě: zkontroluj schválně hostinec! Já totiž nejsem jako jiní hejtmanové, co je jim všecko fuk. To já, já kromě svých povinností koukám i z lásky k bližnímu, abych se s každým zacházelo jaksepatří – a vidíte: taková příjemná náhoda!<br>
CHLESTAKOV: Viďte! Nebýt vás, tak tu trčím bůhvíjak dlouho. Vůbec jsem nevěděl, jak zaplatím.<br>
HEJTMAN <I>(stranou)</I>: Mně budeš něco povídat! Nevěděl, jak zaplatí! – <I>(Nahlas)</I> Dovolil byste otázečku. Kam jako ráčíte cestovat?<br>
CHLESTAKOV: Do saratovské gubernie. Mám tam vesnici.<br>
HEJTMAN <I>(stranou s ironickou tváří)</I>: Do saratovské gubernie. A ani se nezačervená! Na toho bacha! – <I>(Nahlas)</I> Krásná idea. Ono vůbec cestování – má to sice taky svý: kolikrát nejsou koně... Ale zase to povyražení, ta potrava pro ducha! Vy asi ráčíte cestovat jen tak...<br>
CHLESTAKOV: Bohužel, otec mě potřebuje doma. Starej pán začal vyskakovat, že jsem to v Pitěru nikam nedotáh. Podle něj stačí přijet a hned ti připíchnou metál! Já bych ho poslal, ať to zkusí!<br>
HEJTMAN <I>(stranou)</I>: Ten to na mě valí! I starýho otce do toho zaplet. <I>(Nahlas)</I> A na dlouho ráčíte?<br>
CHLESTAKOV: Jo, to kdybych věděl... Mluvte do dubu! Ale já mu to řeknu: „Já bez Petěrburgu nemůžu žít!" Mám se zahrabat uprostřed nějakejch drnů, ne?! Dneska je jiná doba: moje duše prahne po kultuře.<br>
HEJTMAN <I>(stranou)</I>: Lže, jako když tiskne... Je to jak za groš kudla, nehtem bys ho rozmaž... – <I>(Nahlas)</I> Svatá pravda! Co v nějakém Zapadákově? To máte jako tady: člověk pro samé starosti nejí, nespí, zdraví nešetří, pořád mu v hlavě leží blaho vlasti – a odměna? Velikej otazník. – Nemáte tu trochu vlhko?<br>
CHLESTAKOV: A jak! A ty štěnice, to jste ještě neviděli! Koušou jak vzteklý.<br>
HEJTMAN: Nepovídejte, taková návštěva a trpí! A od koho? Od ničemných štěnic, které ani neměly spatřit světlo světa! – A nepřipadá vám to tu tmavé?<br>
CHLESTAKOV: Jak v pralese. Hostinský si postavil hlavu, že mi sem svíčku nedá. Kolikrát bych měl chuť něco dělat, něco si přečíst, nebo mám nápad, potřebuju to hodit na papír – nejde to: tma, temno...<br>
HEJTMAN: Já bych si třeba i troufl... Ale ne, nejsem hoden!<br>
CHLESTAKOV: Co?<br>
HEJTMAN: Kdepak, nejsem hoden.<br>
CHLESTAKOV: Nerozumím...<br>
HEJTMAN: Kdybych se mohl osmělit... V mém domě by pro vás byl rozkošný pokoj – světlo, ticho... Ne, sám cítím, že by to byla příliš velká čest... Nehněvejte se, prosím, jsem jenom prostý člověk.<br>
CHLESTAKOV: Naopak, dovolte, s radostí. Mně by byl privát milejší.<br>
HEJTMAN: To byste mi udělal radost! A co teprv mé ženě! My tak rádi hosty! To už mám odmalička. A zvlášť takový inteligentní člověk! Já vám nelichotím – to nemám v povaze – to já tak od srdce...<br>
CHLESTAKOV: Díky... Já taky – nesnesu dvojí tvář. Ale na vás je hned vidět, že to myslíte upřímně – to se mi líbí. Proč bych to nepřiznal: jsem dojat, když se mi prokazuje oddanost a úcta, úcta a oddanost... <br>
<em>Vstoupí Číšník provázen Osipem. Nakukuje Bobčinskij.<br></em>
ČÍŠNÍK: Vy jste mě zas volal?<br>
CHLESTAKOV: Ovšem. Účet!<br>
ČÍŠNÍK: Už jsem vám dal dva.<br>
CHLESTAKOV: Budu si pamatovat tvý pitomý účty! Kolik to dělá?<br>
ČÍŠNÍK: Tak to máme: první den oběd, druhej den jste si dal lososa, a pak už to šlo pořád na dluh –<br>
CHLESTAKOV: Trdlo – začne to vypočítávat! Povídám: všecko dohromady!<br>
HEJTMAN: Neračte se obtěžovat, on počká. Vypadni! Peníze ti přinesou.<br>
CHLESTAKOV: To je taky pravda. <I>(Schovává peníze)</I> <br>
<em>Číšník vypadne.<br></em>
HEJTMAN: Nepřál byste si zatím prohlédnout některé vymoženosti našeho města – chudinský ústav a podobně?<br>
CHLESTAKOV: A proč jako?<br>
HEJTMAN: Tak. Jak to vedeme... pořádek... rozkvět...<br>
CHLESTAKOV: Když myslíte...<br>
HEJTMAN: Takže – jestli budete mít chuť, mužem zaskočit taky do školy, že ano, jak probíhá vyučování –mají tam všelijaké předměty –<br>
CHLESTAKOV: Klidně.<br>
HEJTMAN: Pak bychom navštívili káznici a městské vězení –<br>
CHLESTAKOV: Na co vězení? To radši ten chudobinec.<br>
HEJTMAN: Prosím, já se přizpůsobím. Pojedete ve svém voze, nebo se mnou?<br>
CHLESTAKOV: Třeba s vámi.<br>
HEJTMAN <I>(Dobčinskému)</I>: To znamená, že jsme plný.<br>
DOBČINSKIJ: Nevadí, prosím, já tak...<br>
HEJTMAN <I>(tiše Dobčinskému)</I>: Aspoň zanesete lístek my ženě. Ale trap! – <I>(Chlestakovu)</I> Kdyby vás to neobtěžovalo, já bych si tady u vás – jenom pár řádeček pro ženu, aby se trošku nachystala – když máme tak vzácného hosta.<br>
CHLESTAKOV: Ale snad ani... Ostatně, tady máte inkoust. S papírem to bude horší... Leda na ten účet.<br>
HEJTMAN: Bodejť. – <I>(Píše a povídá si pro sebe)</I> Počkej po snídani! Navrch to řízném lahví madeiry – domácí výroba – takhle se nezdá, ale porazí vola. Snad tě našahám a bude po strachu...<br>
<em>Když dopíše, dá lístek Dobčinskému, který jde ke dveřím, ale v tu chvíli se dveře vyvrátí z pantů a Bobčinskij s nimi padne na scénu. Všichni vykřiknou. Bobčinskij se zvedá.<br></em>
CHLESTAKOV: Copak? Neuhodil jste se?<br>
BOBČINSKIJ: Ne, to nic, prosím, nenechte se rušit, jenom tady nos... On má pan doktor Hübner takovou náplast, to hned přejde...<br>
HEJTMAN <I>(Chlestakovu)</I>: Toho si nevšímejte. <I>(Gesto k odchodu)</I> Poníženě prosím... <I>(Osipovi)</I> Kamaráde, přeneseš všecko ke mně, k hejtmanovi, on už ti každej ukáže. Račte prosím... – <I>(Pouští před sebou Chlestakova, ještě se vyčítavě obrátí na Bobčinského)</I> Já bych vás – ! Nevíte o jiným místě, kde sebou praštit! Rozplácne se jak nevímco! <br>
<em>Vyjdou.</em><br>
Opona<br>
<br>
<li><strong>Gogol, Nikolaj Vasiljevič: Hry a aktovky</strong>, Cylindr, Hradec Králové 2002 <I>(Revizor, Ženitba, Hráči...)</I>
</TD></TR></TABLE>
</BODY></HTML>
