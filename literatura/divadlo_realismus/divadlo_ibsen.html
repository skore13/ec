<HTML><HEAD><TITLE>Henrik Ibsen: Nora</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Henrik Ibsen: Nora</strong><br>
<br>
<em>III. dějství</em><br>
<br>
NORA<br>
Teď jsme u toho. Tys mi nikdy nerozuměl. – Moc jste se na mně prohřešili, Torvalde. Nejdřív tatínek, a potom ty.<br>
HELMER<br>
Cože? My dva – ? My, kteří jsme tě milovali nade všecko na světě?<br>
NORA (potřese hlavou)<br>
Nikdy jste mě nemilovali. Vás jenom bavilo, že jste byli do mne zamilováni.<br>
HELMER<br>
Ale, Noro, co to říkáš ?! <br>
NORA<br>
Ano, Torvalde, je to tak. Dokud jsem byla doma u tatínka, svěřoval se mi se vším a já jsem jeho názory prostě přejímala. A když jsem někdy byla jiného mínění, tajila jsem to; věděla jsem, že by mu to nebylo vhod. Říkal, že jsem jeho panenka, a hrál si se mnou, jako jsem si já hrávala se svými panenkami. Potom jsem se dostala k tobě –<br>
HELMER<br>
Jak to mluvíš o našem manželství – ?<br>
NORA (odhodlané)<br>
Chci říci, že potom jsem přešla z tatínkových rukou do tvých. Tys všecko zařizoval podle svého vkusu a já jsem přejala zase tvůj vkus; nebo jsem se aspoň tak tvářila; to už ani docela určitě nevím – snad se to prolínalo; jednou tak, po druhé tak. A když se teď ohlížím nazpátek, připadá mi, že jsem tu žila jako žebrák – z ruky do úst. Můj život, to byla komedie, kterou jsem hrála pro tebe, Torvalde. Ale ty sis to tak přál. Těžce jste se na mně prohřešili, ty i tatínek. Že ze mne není nic, to je vaše vina.<br>
HELMER<br>
Jak jsi divná a nevděčná, Noro! Copak jsi nebyla šťastná?<br>
NORA <br>
Ne, nikdy ne. Namlouvala jsem si to, ale nebylo to pravda.<br>
HELMER<br>
Tys nebyla – nebyla šťastná?<br>
NORA<br>
Ne – jenom veselá. A tys byl vždycky ke mně milý. Ale náš domov byl jenom takový pokojík, s jakým si hrají děti. Byla jsem tvou ženou, ale jednal jsi se mnou jako s loutkou, jako s hračkou – jako když jsem bývala pro tatínka panenkou. A naše děti byly zase jen mými loutkami. Když jsi přišel ke mně a hrál sis se mnou, působilo mi to stejnou radost jako dětem, když jsem si zase já hrála s nimi. Takové bylo naše manželství, Torvalde.<br>
HELMER<br>
Snad je na tom něco pravdy – ačkoliv je to všechno přehnané a přemrštěné. Ale ode dneška to bude docela jiné. To hraní teď skončí a nastane doba výchovy.<br>
NORA <br>
Koho budeš vychovávat? Mne nebo děti?<br>
HELMER <br>
Já budu vychovávat tebe a ty zas děti, milá Noro.<br>
NORA<br>
Ach, Torvalde, ty nejsi muž, který by si ze mne dovedl vychovat řádnou ženu.<br>
HELMER<br>
To říkáš ty ? <br>
NORA<br>
A pokud jde o mne – copak stačím na ten velký úkol vychovávat děti?<br>
HELMER<br>
Noro!<br>
NORA <br>
Neřekls před chvílí sám, že mi nesmíš ten úkol svěřit?<br>
HELMER <br>
Ovšem, ale v rozčilení! To přece nemůžeš brát vážně!<br>
NORA<br>
Ale ano. Měls docela pravdu. Nestačím na to. Nejdřív musím vyřešit jiný úkol. Sama se vychovat. O to s e teď pokusím. Jenže v tom ty mi nemůžeš pomoci. To musím dokázat sama. A proto tě opouštím.<br>
HELMER (vyskočí)<br>
Co to mluvíš?<br>
NORA<br>
Jestliže se mám vyrovnat se sebou i se světem, musím být sama. Proto už nemohu zůstat u tebe.<br>
HELMER<br>
Noro! Noro!<br>
NORA <br>
Opustím tě ihned. Dnes mohu přespat u Kristiny –<br>
HELMER <br>
Ty ses zbláznila! To nesmíš! Zakazuji ti to!<br>
NORA<br>
Teď už nemá smysl mi něco zakazovat. Svoje věci si odnesu. Od tebe nechci nic – ani dnes, ani později.<br>
HELMER <br>
To je šílenství!<br>
NORA<br>
Zítra, odjedu domů – myslím do svého starého domova. Tam se mi snad bude začínat nejlíp.<br>
HELMER<br>
Jak jsi zaslepená a nezkušená!<br>
NORA <br>
Pokusím se nabýt zkušeností, Torvalde.<br>
HELMER<br>
Odejít z domova, opustit muže a děti! Považ jen, co tomu řeknou lidé!<br>
NORA <br>
Na to se nemohu ohlížet. Vím, jenom, že to tak musí být.<br>
HELMER<br>
To je pobuřující. Takhle ty se vyhýbáš svým nejsvětějším povinnostem?<br>
NORA <br>
Co je podle tvého nejsvětější povinností?<br>
HELMER<br>
To ti mám teprve vysvětlovat? Není to tvoje povinnost k muži a k dětem?<br>
NORA<br>
Mám jiné povinnosti, které jsou mi stejně posvátné.<br>
HELMER <br>
Nemáš. Nechápu, jaké povinnosti myslíš!<br>
NORA <br>
Povinnost vůči sobě.<br>
HELMER <br>
Jsi především manželka a matka.<br>
NORA<br>
Tomu už nevěřím. Věřím, že jsem především člověk jako ty – anebo lépe – že se chci pokusit, abych se jím stala. Vím dobře, Torvalde, že většina lidí dá za pravdu tobě a že to tak bývá i v románech. Ale co říkají lidé a co stojí v knihách, to už pro mne nemůže být rozhodující. Musím přemýšlet sama, abych si to ujasnila.
<br><br>
<li><strong>Ibsen, Henrik: Nora</strong>, přel. Kraus, Rak, Praha 1957
</TD></TR></TABLE>
</BODY></HTML>
