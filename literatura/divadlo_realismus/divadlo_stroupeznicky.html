<HTML><HEAD><TITLE>Ladislav Stroupežnický: Naši furianti</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Ladislav Stroupežnický: Naši furianti</strong><br>
<br>
<em>Jednání druhé<br>
<br>
Šenkovna v honické hospodě. V pozadí ve středu dveře. V levém koutě velká zelená kachlová kamna, od nich směrem do popředí při zdi „kruchta" pro muzikanty, zeleně natřená; v pravém stůl k nalévání piva – za nimi ve zdi výklenek s policemi, na nichž stojí zásobní sklenice na pivo a kořalku – pak láhve s punčem a rosolkami. Na zdích jsou svícny ze dřeva a v nich lojové svíčky; v pozadí napravo i nalevo směrem z pozadí do popředí dva stoly a kolem nich stolice. Prostředek volný k  tanci. <br>
<br>
Výstup první<br>
<br>
Na pravé straně u stolu sedí DUBSKÝ, DUBSKÁ, VÁCLAV, PETR a BLÁHA. Na levé straně BUŠEK, BUŠKOVÁ, VERUNKA, FIALA a FIALOVÁ. V pozadí sedí ŠMEJKAL, KOŽENÝ, KOVÁŘ a jiní SOUSEDÉ a SOUSEDKY. – Muži kouří z krátkých dýmek; – chasníci kouří krátké doutníky a baví se s děvčaty. Všichni ve svátečním obleku. Mnozí mají svlečené kabáty – mají tedy toliko vesty a bílé košile. Jest před večerem. V pozadí stolu nálevního je MAREK se svou ŽENOU; oba obsluhují hosty. Rozvojem aktu zaleze za kamna houf dětí, které tam skotačí. Pozadím vstupuje MARKÝTKA a TOBIÁŠ, oba v kroji z okolí domažlického.</em><br>
<br>
PETR <I>(spatřiv Markýtku, jde jí vstříc; mluví srdečně a vesele a rozjařen)</I> <br>
I namoutěduši, koukejme, tohle je ještě ten pravej staročeskej kroj! Člověk by ani neřek, že je tohle ještě v Čechách vidět! Sapraherte, panno Markýtko, vy jste mordsky hezká mladice – krev a mlíko – a tak vesele nastrojená, – jako by se člověk za slunečního poledne zakoukal do kvetoucího máku! – <I>(podává Markýtce sklenici)</I> Připijte mi, panno Markýtko; na vaši krásu! <br>
MARKÝTKA <I>(pije)</I> <br>
Stálé zdraví, strejčku. <I>(vrátí Petrovi sklenici)</I> Ale, strejčku, vy si umíte ňák divčata dobírat. <br>
PETR <br>
I jakýpak dobírání, panno Markýtko! Všecko od srdce! A třeba jsem byl už starej dědek, když vidím takovou hezkou mladici v tomhletom pěkném staročeském kroji, tak se mi srdce v těle rozpálí a je mi tak, jako by se mi tuhle <I>(ukáže si na srdce)</I> skřivánek třepetal a svou jarní písničku vesele prozpěvoval. <br>
MARKÝTKA <br>
No, strejčku, vy jste mušel za svýho mládí bejvat náramně veselej chasník! <br>
PETR <I>(s humorem)</I> <br>
I pardie, to jsem bejval! I bejval! Já uměl ňák holky prohánět. A kdybych já byl dnes mladej – no, panno Markýtko, nevím, nevím... vy se mi saprahertsky líbíte. <br>
MARKÝTKA <br>
Ale díte, pantáto. – Rač byste mi moh řect, kde je pan přednosta..., já mám od rána něco na srdci, co bych mu ráda řekla... <br>
DUBSKÝ <I>(vstane a jde k Markýtce do středu jeviště)</I> <br>
No, panno Markýtko, tu jsem – tak co se stalo? <br>
MARKÝTKA <br>
Inu, dnes v noci, strejčku, stala se mi vám moc divná věc! <I>(vypravuje)</I> Já vám tak spím tam na návsi vedle té kapličky svatýho Jana v našem vozejku pod plachtou, a tu najednou, mohlo tak bejt asi hodina s půlnoci – začne náš Tygr, co nám hlídá vůz, začne vám najednou věkat. <I>(napodobí štěkot, ale s domažlickým přízvukem)</I> Haf – haaf – háááf – hááááf! – Já vykouknu zpod plachty, a tu vám vidím... Nu, počkejte, já vám to takhle vypodobním. <I>(jde k Markovi, vezme ho za ramena a obrátí ho obličejem do pozadí)</I> Tak, tudle strejček, to je jako ta kaplička. A tudle, co jste vy, strejčku, <I>(ukáže na Dubského)</I>, to je jako náš vůz a já tuvotaď koukám <I>(přikrčí se za Dubského)</I> zpod plachty takhle ke kapličce. A tu se vám krade odtamtaď <I>(ukazuje)</I> k té kapličce... <br>
MAREK <I>(se ohlédne)</I> <br>
MARKÝTKA <I>(obrátí rázně Marka obličejem dozadu)</I> <br>
Nevohlížejte se, strejčku, vy jste jako ta kaplička. – Tu se vám krade ke kapličce ňáká ženská vosoba, hlavu měla zahalenou v plíně, a přilepí takle <I>(plácne oběma rukama Markovi na záda – Marek se ulekne, Markýtka ho zase obrátí obličejem dozadu)</I> – nějakej papír na kapličku. Tu já vám vyskočím z vozu a křičím: „Počkejte, vy jedna hříšná vosobo, cák to děláte – dyť je todle <I>(ukáže na Marka)</I> posvěcené místo." A přiskočím a zatřísla jsem s ní. <I>(naplivne si na dlaně a ukáže rukou)</I> Ona vzala do zaječích a hutíkala a cestou něco hučíla. Já ty lejstra strhla dolů – bula přilepena na kapličku těstem – a skovala jsem je do vozu. <br>
BUŠEK, BLÁHA, PETR <I>(poslouchají pozorně)</I> <br>
DUBSKÝ <br>
No a bylo na tom papíru něco napsáno? <br>
MARKÝTKA <br>
I namouduši bulo. – Já to ráno čtala. Až jsem se toho lekla, co tam stálo napsáno! Ale potom přišli kupci a já na to zapomněla. Ale tudle je, přeřikejte si to sami. <I>(dá Dubskému papír)</I> <br>
FIALA <I>(sleduje pozorně tento děj)</I> <br>
DUBSKÝ <I>(vezme papír)</I> <br>
OSTATNÍ <I>(pozorně naslouchají)</I> <br>
DUBSKÝ <I>(čte)</I> <br>
„Jestli nezvolí hromada za ponocnýho Bláhu –" <br>
VŠICHNI <I>(tím úvodem překvapeni, přistoupí ještě blíže)</I> <br>
DUBSKÝ <I>(čte dále)</I> <br>
„– tak jsou vejboři špatný lidi!" <I>(zarazí se)</I> <br>
BUŠEK <I>(prudce)</I> <br>
Cože? <br>
VŠICHNI <I>(projevují úžas)</I> <br>
DUBSKÝ <I>(mluví s nevolí)</I> <br>
Ale tohle je ňáký darebáctví! <br>
BLÁHA, HABRŠPERK <I>(pohlížejí v úžase na sebe)</I> <br>
FIALA <I>(tváří se překvapeným)</I> <br>
To je divná věc! <br>
DUBSKÝ <I>(čte)</I> <br>
„A když ho přeci neudělají tím ponocným, tak na zdejší ves sedne ze štyrech stran červenej kohout –" <br>
<I>(Všeobecné pohnutí a leknutí.)</I> <br>
VŠICHNI <br>
Cože? Červenej kohout? <br>
BUŠEK <br>
Cože prej? – Když neuděláme Bláhu ponocným, že bude naše vesnice zapálena? <br>
HABRŠPERK <I>(pohlíží do paličského listu)</I> <br>
Je tohle špatnost. <br>
BUŠEK <I>(prudce)</I> <br>
Tohle nepsal nikdo jinej než tuhle Bláha! <br>
BLÁHA <I>(prudce)</I> <br>
Prosím vás, pantáto, neříkejte to, nebo já za sebe nestojím! <br>
DUBSKÝ <I>(pochybuje)</I> <br>
Ne, ne – tohle by Bláha neudělal! <br>
DUBSKÁ <I>(rázně)</I> <br>
Tak špatnej člověk on není. <br>
BUŠEK <I>(s opovržením k Dubské)</I> <br>
Vy tomu rozumíte! Ženská! <I>(divoce)</I> Kdo by to byl jinej udělal, když tu stojí, neuděláme-li ho ponocným, že bude naše ves ze štyrech stran hořet? <br>
BLÁHA <I>(rozčilen a vědom si své neviny)</I> <br>
Pantáto, neberte si tohle na svědomí – já to neudělal! <br>
BUŠEK <I>(divoce)</I> <br>
A já povídám, že jste to udělal! <br>
BLÁHA <I>(u velikém rozčilení popadne stolici)</I> <br>
Řeknete-li mi to ještě jednou, tak to bude vaše poslední hodinka. <br>
BUŠEK <I>(popadne také stolici)</I> <br>
Cože? Ty mně, prvnímu radnímu, takhle vyhrožuješ? <br>
HABRŠPERK <I>(přiskočí k Bláhovi a zadrží jej)</I> <br>
Valentýnku, vzpamatuj se! <br>
DUBSKÝ <I>(domlouvá Buškovi)</I> <br>
Jářku, Bušku, měj povážení. <br>
MAREK <I>(se krčí do kouta a dívá se přes nálevní stolek na tento spor)</I> <br>
FIALA <I>(si mne ruce radostí)</I> <br>
BUŠEK <I>(divoce)</I> <br>
A já povídám, že to udělal! <br>
DUBSKÁ <I>(rázně)</I> <br>
A já povídám, že to neudělal. <br>
BLÁHA <I>(stále s napřaženou stolicí, Habršperk ji však drží)</I> <br>
Já palič? Já, kterej jsem poctivě sloužil císaři pánu dvanáct let! <I>(divoce)</I> Krucifix, řekněte to ještě jednou a poteče krev! <I>(chce se vrhnout na Buška)</I> <br>
HABRŠPERK <I>(ho zdrží)</I> <br>
Valentýnku! <br>
BUŠEK <br>
Cože? Krev? <br>
BLÁHA <I>(prudce)</I> <br>
Pusťte mě – tohle já si od takovýho nevzdělance nemůžu dát říct! <br>
BUŠEK <I>(znovu rozvzteklen napřáhne stolici)</I> <br>
Já že jsem nevzdělanec? <br>
BLÁHA <I>(divoce)</I> <br>
Já že jsem palič? <br>
<I>(Ženou se proti sobě.)</I> <br>
DUBSKÁ <I>(k Dubskému důvěrně)</I> <br>
Starej, zastaň se ho! <br>
DUBSKÝ <I>(vkročí mezi ně, rázně a váženě)</I> <br>
A teď já, starosta obce, povídám, ať je tu hned pokoj! <I>(postaví se mezi Bláhu a Buška)</I> <br>
BLÁHA, BUŠEK <I>(ostatními kroceni, poněkud se mírní)</I> <br>
MARKÝTKA <I>(zároveň během sporu pomáhala brzo držeti Buška, brzy Bláhu, a lomíc rukama komicky bědovala)</I> <br>
To jsem tomu dala! <br>
HABRŠPERK <I>(jde do popředí a přemáhaje veliké rozčilení snaží se mluviti klidně – k Dubskému)</I> <br>
Pane starosto, – tenhle papír si pěkně schovejte, bude ho potřeba na svědectví. <I>(rázně a výhrůžně)</I> To se musí ještě dokázat, kdo tohle psal, a kdyby to mělo jít až ke kriminálu! <I>(k Bláhovi rázně)</I> A ty, Valentýnku, zahoď tu stolici. <br>
BLÁHA <I>(se vzpírá)</I> <br>
Nech mě! – Nebo – – <br>
HABRŠPERK a VÁCLAV <I>(vyrvou mu stolici)</I> <br>
HABRŠPERK <I>(ho vezme a tlačí ho ze šenkovny)</I> <br>
Valentýnku, pro rány boží, vzpamatuj se; poslechni starýho kamaráda a pojď domů, než něco vyvedeš. <I>(tlačí ho ke dveřím)</I> <br>
BLÁHA <I>(se vzpírá již méně a dává se odvádět)</I> <br>
Ne, tohle já nemůžu na sobě nechat. Já nejsem žádnej palič! Já jsem poctivej člověk! <br>
BUŠEK <I>(křičí)</I> <br>
Vy jste palič! <br>
FIALA a OSTATNÍ <br>
Palič! Palič! <br>
HABRŠPERK <I>(se postaví proti nim – divoce)</I> <br>
To ještě nikdo z vás nedokázal, že je Bláha palič, rozumíte? <I>(k Bláhovi)</I> Pojď, Valentýnku! Pojď domů! – – <I>(vzdorovitě a výhrůžně k Buškovi)</I> To si ale nemyslete, že před vámi utíkáme! To ne! A vy, pantáto Bušku, a vy všichni, co je vás tu, – to vám na věčný zatracení svý duše přísahám, že všichni Bláhu ještě rádi odprosíte! <I>(odvádí Bláhu, ten se vzpírá)</I> <br>
BLÁHA <I>(se vztekem)</I> <br>
Ne – ne – s tou hanbou já nemůžu odejít! <br>
HABRŠPERK <I>(Odvleče Bláhu téměř násilím. Odejdou středem.)</I> <br>
Pojď – pojď – – <br>
BUŠEK <I>(se za nimi potupně směje)</I> <br>
Ho, ho, my prej toho paliče ještě odprosíme! To jo! <I>(pije)</I> Zavřít ho dáme! <I>(směje se a pije)</I> <br>
<br>
[…]<br>
<br>
MAREK <I>(vejde mezi ně, plazivě)</I> <br>
Pane starosto, Pantáto Bušku, pajmámo – Tahle smlouva by se měla zapít něčím jiným než pivem... Řekněme příkladně takhle ňákým punčem. Já mám výborný ruský punč – – zrovna z Ruska... <br>
DUBSKÝ <I>(furiantsky sice, ale mírně)</I> <br>
Tak ho přineste, Marku, já platím, co se ho vypije. <I>(pánovitě)</I> Přineste pět flašek! <br>
MAREK <br>
Hned je tu, pantáto, hned! <I>(odchází)</I> <br>
BUŠEK <I>(vyskočí, popadne odcházejícího Marka za límec a vleče jej do popředí)</I> <br>
Počkej, Marku! Ten punč platím já! <I>(furiantsky)</I> Přines deset flašek. <br>
MAREK <br>
S radostí, pantáto. <I>(odchází)</I> <br>
DUBSKÁ <I>(živě k Dubskému)</I> <br>
Poslouchej, Filipe, tu hanbu si neuděláš, aby Bušek ten punč platil! <br>
DUBSKÝ <I>(vyskočí prudce – furiantsky)</I> <br>
To ne! Máš pravdu! <I>(běží za Markem)</I> Počkej, Marku! <I>(vede ho zpět)</I> Ten punč platím já! <br>
BUŠKOVÁ <I>(k Buškovi furiantsky)</I> <br>
Poslouchej, starej, ty se přece nedáš před celou vsí zahanbit, žes ten punč nechtěl platit! <br>
BUŠEK <I>(furiantsky)</I> <br>
To ne! <I>(popadne Marka za límec kabátu)</I> Ten punč platím já! <br>
DUBSKÝ <br>
O ne, Jakube, ten punč platím já! <I>(tahá Marka z druhé strany)</I> <br>
BUŠKOVÁ <I>(k Buškovi)</I> <br>
Starej, nepovol! <br>
BUŠEK <I>(rozpálen)</I> <br>
A já povídám, že ten punč platím já! <br>
DUBSKÁ <I>(k muži)</I> <br>
Filipe, nepovol! <br>
DUBSKÝ <br>
Já ho platím, rozumíš! To by bylo pěkný, aby se řeklo, že mám v obci dva grunty a že jsem o smlouvách neplatil punč! <br>
BUŠEK <I>(tím uražen – furiantsky)</I> <br>
A poslouchej, Filipe, ty snad chceš říct, když já mám jen jeden grunt, že nemůžu ten punč zaplatit? <I>(tvrdošíjně)</I> A vidíš, teď teprv nepovolím, a kdyby mělo na to prasknout deset strychů pšeničných polí! <br>
DUBSKÝ <br>
No, no, Jakube, tohle já nechtěl říct – já tě dokonce nechtěl urazit! Hrom mě zab, že ne! <I>(tvrdšíjně)</I> Ale platit budu já, už proto, že jsem starostou obce, rozumíš! A to víš, já jdu na čest! – Marku, přineste deset flašek punče! <br>
BUŠEK <I>(vyskočí a udeří prudce pěstí o stůl a mluví furiantsky)</I> <br>
Stůj, Marku, nebo – <I>(Hrozí mu holbou. Chytrácky ke své ženě.)</I> Počkej, stará, já ho seknu! <I>(k Dubskému)</I> A víš ty co, Filipe, <I>(Udeří pěstí o stůl. Křičí.)</I> plať si tedy ten punč! Ale já ti ukážu, že my na našem gruntě taky jdeme na čest! Víš, já slíbil Verunce sedum tisíc přínosu, ale abys věděl, já mám v píseckej záložně <I>(udeří pěstí o stůl, furiantsky)</I> vosum tisíc. Já přidávám Verunce <I>(s důrazem)</I> tisíc zlatejch a Verunka má od týto chvíle <I>(udeří zase na stůl)</I> přínosu vosum tisíc. <I>(ukáže na sousedy)</I> Rozumíš? <I>(furiantsky k sousedům)</I> Vy jste svědky! Tu je ruka! Tak, Filipe, a teď si můžeš ten punč zaplatit! <br>
VŠICHNI <I>(žasnou)</I> <br>
BUŠKOVÁ <I>(furiantsky)</I> <br>
Tos dobře udělal, aby všichni viděli, že se na Buškojc gruntě taky nedají zahodit! <br>
VERUNKA a VÁCLAV <I>(radují se – hra)</I> <br>
DUBSKÝ <I>(v překvapení)</I> <br>
No víš, Jakube, tohle je od tebe, jak se mezi pány říká, nóbl... No, dej pámbu štěstí! <br>
BUŠEK <br>
Dej pámbu štěstí. <I>(furiantsky k celé společnosti)</I> O tomhle budou mluvit aspoň pět hodin cesty ve vůkolí, co? <br>
BUŠKOVÁ <I>(furiantsky si podepře boky a samolibě)</I> <br>
No, to si taky myslím! <br>
BUŠEK <I>(udeří dýmkou – furiantsky si houkne)</I> <br>
Marku, přines mi jednu cikáru! <br>
PETR <br>
Inu, jak povídám – furianti – všichni ste furianti a samí furianti – výrostkové, muži, děvčata, ženy – samej furiant! <I>(obrátí se do pozadí k ostatním, kteří tuto scénu pozorovali)</I> A myslíte, sousedi, že já jsem lepší než oni? I pámbu chraň! Vždyť jsem taky z toho kořene! <I>(srdečně)</I> Já mám dnes tuhle z těch dětí <I>(ukáže na Václava a Verunku)</I> takovou radost, že jistě navzdor svým pětasedmdesáti letům sám ještě nějaký furiantský kousek vyvedu! 
<br><br>
<li><strong>Stroupežnický, Ladislav: Naši furianti</strong>, Umění lidu, Praha 1950
</TD></TR></TABLE>
</BODY></HTML>
