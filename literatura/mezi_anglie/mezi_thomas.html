<HTML><HEAD><TITLE>Dylan Thomas</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Dylan Thomas: Kde slunce nesvítí, tam světlo třaská</b>
<br><br>
Kde slunce nesvítí, tam světlo třaská;<br>
kde moře nevíří, tam vody srdce<br>
trkají v příbojích<br>
a přízraky se světluškami v hlavách,<br>
drobní světlonoši,<br>
jdou tělem, jehož kosti maso neodívá.<br>
<br>
Svíce ve stehnech<br>
semeno mládí zahřívá a staré símě spálí;<br>
kde semeno se nezačeří,<br>
blýskavý jako fík,<br>
nesvraská mezi hvězdami plod člověka;<br>
kde není vosk, tam zjeví se srst svíce.<br>
<br>
Rozbřesk třaská za očima;<br>
z pólů od špiček nohou k hlavě větrná krev<br>
jak moře přelévá se:<br>
neupoutané, neohrazené gejzíry nebe<br>
tryskají k výhonku<br>
a v jejich úsměvu je příští olej slz.<br>
<br>
Noc v očních jamkách obeplouvá<br>
jak dehtový měsíc hranice oka;<br>
den rozsvěcuje kost;<br>
kde není chlad, vítr se dere pod kůži,<br>
odšpendlí roucho zimy;<br>
lep jara z víček kane.<br>
<br>
Světlo třaská na utajených místech,<br>
na hrotech myšlenky, kde myšlenka čpí deštěm;<br>
když logika umírá,<br>
tajemství hlíny okem prorůstá<br>
a ve slunci krev tryská;<br>
nad pustým pozemkem svítání stane.<br>
<br>
<strong>Dylan Thomas: Budeme říkat o bozích, že buší do mraků</strong><br>
<br>
Budeme říkat o bozích, že buší do mraků,<br>
když hrom je s kletbou trhá?<br>
Tvrdit, že bozi pláčí, když počasí skučí?<br>
Že barvou jejich tunik bude duha?<br>
<br>
Když prší, kde skrývají se bozi?<br>
Budeme říkat, že z konví kropí zem<br>
a odpoutanou povodní nám hrozí?<br>
<br>
Tvrdit, že moudří jako venuše, prastaří<br>
bozi své staré cecky ždímají a štípou,<br>
když mokrá noc nade mnou jako kojná láteří?<br>
<br>
Že bozi jsou jen kámen, řekneme.<br>
Shozený kámen zabubnuje o zemi,<br>
vymrštěná drť se rozezní? Ústy kamene<br>
nechť jazyk kamenů všemi jazyky promluví.<br>
<br>
<strong>Dylan Thomas: Kdysi to byla ta barvitost rčení</strong><br>
<br>
Kdysi to byla ta barvitost rčení,<br>
jimiž prosákla do mého stolu ošklivější strana<br>
kopce s překoceným polem, kde tiše škola stála<br>
a při hře rostl záhon dívek v bělobě a v černi;<br>
musím uvolnit jemné mořské závaly slov,<br>
aby čarovní utopenci vypluli v rozednění<br>
a zabíjeli. Když jsem si hvízdal v oněch dnech<br>
se. školou a kluky v parku s umělým jezírkem,<br>
kde jsme v noci kamenovali prochladlé kukaččí<br>
milence v pelechu jejich listnatých loží,<br>
stín jejich stromů byl slovo o mnoha odstínech<br>
a lampa blesku pro ubožáky v tmách.<br>
Tím, co teď budu říkat, sám sebe zbavím pout:<br>
a každým kamenem jako bych porozvinul klubko.<br>
<br>
<li><strong>Thomas, Dylan: Svlékání tmy</strong>, přel. P.Šrut, ČSS, Praha 1988
</TD></TR></TABLE>
</BODY></HTML>
