<HTML><HEAD><TITLE>Sergej Jesenin</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Sergej Jesenin: Chuligánova zpověď</b>
<br>
<br>
<strong>Chuligán</strong><br>
<br>
Z louky deštík jílový hnůj čistí,<br>
vymetá mokrými košťaty.<br>
Odplivuj si, větře, nůše listí –<br>
já jsem stejný chuligán jak ty.<br>
<br>
To mám rád, když modré keře z lučin<br>
vykročí jak voli zmoření,<br>
a když břicha, co v nich listí kručí,<br>
na kolenou si třou o kmeny.<br>
<br>
Tady je – mé stádo dořezává!<br>
Já je ze svých písní neodkop.<br>
Dívám se, jak soumrak ulízává<br>
jamky nohou, jamky lidských stop.<br>
<br>
Dřevěná má Rusi, ty mi věř!<br>
Slavím tě! Jen mně to stojí za to.<br>
Žal z mých veršů řve jak divá zvěř –<br>
já je krmil rezedou a mátou.<br>
<br>
Půlnoci, hej, zvedej luny džbán,<br>
naber mléko, nadojené z bříz!<br>
Jako když chce hřbitov něčí chřtán<br>
zmáčknout v prstech – a co prst, to kříž!<br>
<br>
Bloudí černá hrůza po kopcích,<br>
zloděje nám poštve na náš sad.<br>
Jenže... Sám jsem z lapků, sám jsem z nich,<br>
už můj dědek v stepi koně krad.<br>
<br>
Viděl kdo, jak v noci překypí<br>
pěna vzdutých střemch, ten bílý voj?<br>
V modré tmě bych měl spíš ve stepi<br>
s kyjem v ruce varto vat si zboj.<br>
<br>
I keř hlavy, i ten uvad mi tu,<br>
písní vír mě pohltil a smet.<br>
Odsouzen jsem na galeje citů<br>
mlýnský kámen básní roztáčet.<br>
<br>
Nic se neboj, poblázněný větře,<br>
plivej listí do luk, sešpul rty.<br>
Že jsem „básník"? To mě sotva splete.<br>
V písních já jsem chuligán jak ty.<br>
<br>
<br>

<strong>Sergej Jesenin: Krčemná Moskva</strong><br>
 <br>
<strong>* * *</strong><br>
<br>
Země, ach má země, kdo tě zná?<br>
Zpodzimnělé nebe leje cín.<br>
Hlavu bez rtů zkřehlá lucerna<br>
zrcadlí tu v černi kalužin.<br>
<br>
Mám strach jenom na to pohlédnout,<br>
něco horšího se tu dá uvidět.<br>
Na celý ten zamázdřený kout<br>
mhouřím oči... Ne. Za živý svět.<br>
<br>
Trochu zahřeje to, míň to hněte,<br>
pohleď: mezi domy schoulené<br>
zvonice jak mlynář na svém hřbetě<br>
vleče zvony – pytle měděné.<br>
<br>
Jsi-li hladov, zítra budeš sytý,<br>
sklíčeného – radost omámí.<br>
Jenom chraň se oči otevříti,<br>
pozemský můj bratře neznámý.<br>
<br>
Řekl jsem a udělal to rychle,<br>
ale běda: co bylo, je zas!<br>
Asi příliš je už tělo zvyklé<br>
na ten věčný chlad a na ten třas.<br>
<br>
No a co? Vždyť jiní jsou a další,<br>
nejsem přece jen já na světě!<br>
Lucerna se šklíbí, mrká s falší<br>
grimasou té hlavy bezerté.<br>
<br>
Ale srdce pod zteřelým hadrem<br>
šeptá mi – jen hostu – v dojetí:<br>
„Oči, které prozřou, kamaráde,<br>
ty už potom smrt jen zavře ti."<br>
<br>
<br>

<strong>Sergej Jesenin: * * *</strong><br>
<br>
Život je klam, teskných kouzel skrýše<br>
a svou břitkost jenom ostří si,<br>
vždycky když nám těžkou rukou píše<br>
osudové, kruté dopisy.<br>
<br>
Skrývám oči, říkám tichým hlasem:<br>
„Hleď, ať ještě srdce rozduješ,<br>
život je klam, ale i ten časem<br>
radostí zná vyšperkovat lež.<br>
<br>
Pozvedni tvář k šedivému nebi,<br>
mysli si, že luna zítřek zná.<br>
Smrtelný jsi, nemáš zapotřebí<br>
hledat pravdu, není potřebná."<br>
<br>
Ve sněžení střemchy štěstí jiné<br>
sní, že život růží nastele.<br>
Ať si klamou lehké přítelkyně,<br>
ať si zradí lehcí přátelé!<br>
<br>
Ať mě hladí něžné lichocení,<br>
ať se třeba říznu o jazyk –<br>
dávno žiji na vše připravený,<br>
bez lítosti na vše jsem si zvyk.<br>
 <br>
Tůně nebes v duši zamrazily,<br>
hvězdný oheň studí po kraji.<br>
Ti, jež jsem měl rád, mě opustili,<br>
ti, pro něž jsem žil, mě neznají.<br>
<br>
Ale přesto, šlapaný a štvaný,<br>
na svit luny chci se usmívat,<br>
na té zemi k nedomilování<br>
za všechno, co dal, mám život rád.
<br><br>
<li><strong>Jesenin, Sergej: Nářek harmoniky</strong>, přel. J.Zábrana, BB art, Praha 2002
</TD></TR></TABLE>
</BODY></HTML>
