<HTML><HEAD><TITLE>Anna Achmatovová</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Anna Achmatovová: Večer</strong><br>
<br>
<strong>Píseň poslední schůzky</strong><br>
<br>
V prsou chlad a srdce zkřehlé mrazem<br>
šla jsem přesto lehce jako dítě.<br>
Rukavičku levou navlékla jsem<br>
na svou pravou ruku roztržitě.<br>
<br>
Jak schodiště dlouhé je, se hrozím,<br>
třebas jen tři schůdky vedou dolů.<br>
V javorovém listí smutný podzim<br>
žadonivě šeptá: „Umřem spolu.<br>
<br>
Sudičky můj osud ošálily,<br>
moje duše zklamáním zle strádá."<br>
Řekla jsem mu: „Moje také, milý.<br>
Nechci žít a umřu s tebou ráda."<br>
<br>
To je píseň mé poslední schůzky.<br>
Temný dům a temné okenice.<br>
Jen z ložnice žlutě září úzký<br>
proužek světla od netečné svíce.<br>
<br>
<br>
<strong>Anna Achmatovová: Růženec</strong><br>
<br>
<strong>Večer</strong><br>
<br>
Zvuk houslí bloudil po oboře,<br>
podivný stesk se linul z not<br>
a zaváněla sůl a jód<br>
a z mísy ústřic dýchlo moře.<br>
<br>
„Jsem věrný..." Letmé polaskání,<br>
jako když vánek proletí.<br>
Málo však, málo objetí<br>
se podobal stisk jeho dlaní.<br>
<br>
Tak muži kočky hladívají,<br>
takový pohled lichotí<br>
snad cirkusačkám na pouti –<br>
v pozlátku řas však výsměch tají.<br>
<br>
A smyčce lkají, smyčce kvílí<br>
a z mlhy slyším jako vzlyk:<br>
<em>Blahořeč nebi. Vzdej mu dík.<br>
Dnes prvně s tebou je tvůj milý.</em><br>
<br>
<li><strong>Achmatovová, A.: Vestálka paměti</strong>, přel. H.Vrbová, Lidové nakladatelství, Praha 1990
</TD></TR></TABLE>
</BODY></HTML>
