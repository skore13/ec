<HTML><HEAD><TITLE>Josef Svatopluk Machar</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Josef Svatopluk Machar: Confiteor...</b>
<br><br>
<strong>Dobrá partie</strong><br>
<br>
Zjev její každým dechem praví,<br>
že nesmírnou svou cenu zná:<br>
že pro salón a pro zábavy<br>
a pro kočár jest zrozena;<br>
<br>
že promenád má býti lvicí<br>
a diamantem parteru,<br>
mód vítěznou vždy průkopnicí,<br>
žofínských sluncem večerů;<br>
<br>
ví, že vše na ní harmonií<br>
je neskonalé lahody,<br>
že důstojný rám krejčí sviji<br>
kol divu matky přírody;<br>
<br>
že Arabku i nejkrásnější<br>
by ještě zkrášlil její hled;<br>
čerň vlasů havran nejčernější<br>
že mohl by ji závidět;<br>
<br>
že jihu nádech v obličeji<br>
zkvet delikátně na lících;<br>
že rty má v barvě orchidejí<br>
kol zoubků malých zářících;<br>
<br>
že smát se umí k zulíbání,<br>
že její řeč jest líbezná,<br>
že graciézní všecko na ní –<br>
to všecko, všecko dobře zná.<br>
<br>
Je přímo vzorně vychována;<br>
zná v němčině se velice,<br>
hrá ne zle klavír, Maupassanta<br>
čte v původním jen jazyce.<br>
<br>
Je zbožnou potud, kam až snese<br>
to dobrý tón a skeptici:<br>
v neděli k velké mši se nese<br>
pak – že má knížky modlicí.<br>
<br>
Ostatně dědičkou je domu<br>
a peněz – kolik, bůh to ví<br>
a dobrá máť, jež hledí k tomu,<br>
by nějaký cit jalový<br>
<br>
jí nepad někde v duši mladou –<br>
však strach to věru přepjatý:<br>
tam poušť, kde mnoho lvů šlo řadou<br>
a každý je tam zavátý...<br>
<br>
<br>
<b>Josef Svatopluk Machar: Čtyři knihy sonetů</b><br>
<br>
<strong>Sonet o pokroku</strong><br>
<br>
Co je to pokrok? Lidstva milióny<br>
se už tím světem maně loudaly<br>
a cestou sily krev a kletby, stony<br>
a zoufaly jen, zoufaly...<br>
<br>
Co je to pokrok? Lidstva milióny<br>
se ženou divě kamsi do dáli,<br>
krev značí cestu, k nebesům zní stony<br>
a kletby, nářek zoufalý.<br>
<br>
Jen kraje kol nás pestřeji se mění,<br>
jen rychlej žijem svoje živoření<br>
a lze nám snadněj hodit do Věčnosti<br>
 <br>
víc krve, slz a stenu, zoufalosti –<br>
a tak jsme přec dál pokročili asi<br>
než zdlouhavé ty starodávné časy...<br>
<br>
<strong>Sonet z ciziny</strong><br>
<br>
Ta slova listů vašich truchlivá,<br>
ó přátelé, mám v krvi; dobře vím,<br>
že u nás všecko dále prohnívá,<br>
že dusíte se vzduchem morovým,<br>
<br>
že choroba ta duší strašlivá<br>
snad léků nemá, a snem bláhovým<br>
už dnes je myslit, že se ukrývá<br>
v budoucnu jiného cos, – všecko vím...<br>
<br>
A přece není jedné hodiny,<br>
kdy necítil bych mříže ciziny,<br>
kdy nechtěl bych jak uvolněný pták<br>
<br>
v to bahno zpět a v ten vzduch morový,<br>
jím potácet se, brodit všelijak<br>
a hořekovat nad vším jako vy...<br>
<br>
<br>
<b>Josef Svatopluk Machar: Tristium Vindobona</b><br>
<br>
<strong>Dějiny lidstva</strong><br>
<br>
<em>Lidstvo miluje pohádky o štěstí: vytvořilo si jednu za sebou,
jednu před sebou – aby mělo co oplakávat a na co se těšit –,
v tuto poslední se vžilo tak, že v ni pevně věří, – a kdoví,
není-li touto vírou podmíněno celé jeho živobytí?</em><dd><dd>
Z netištěné knihy neznámého filosofa<br>
<br>
Ráj ztracený...<dd>
Sad dětských našich snění...<br>
báječná idyla a prarodičů byt...<br>
A s pánembohem jakés nedorozumění,<br>
pramatky mlsnost, hloupost praotce,<br>
prohnaný plaz a utržené ovoce...<br>
Ach, ráj je pryč... nám zbyl jen stesku cit –<dd>
ta pohádka je za námi...<br>
<br>
Ta lepší budoucnost...<dd>
Jen dál a dále k ní...<br>
Je to cíl lidstva kdes v jakési nivě,<br>
báječná idyla a meta poslední...<br>
a že ji dostihnem, tak pevně věříme,<br>
a že jen pro ni zde bojujem, trpíme –<br>
ach, cesta k ní je hrozná zoufanlivě...<dd>
ta pohádka je před námi...<br>
<br>
<dd>
Pohádka za námi,<dd>
pohádka před námi –<br>
a toť dva póly, mezi nimiž bije<br>
se celé moře lidské tragédie...<br>
<br>
<br>
<b>Josef Svatopluk Machar: Golgata</b><br>
<br>
<strong>Píseň rodinná</strong><br>
<br>
„I otcevrahům měla by být milost dána –<dd>
tak málo nás!"	<br>
to Maďar kýs řek, pak se také ovšem zbláznil,<dd>
nu, žádný div!<br>
Jak blaze nám! My můžem ze své české lípy<dd>
dle nálady<br>
odetnout sněti, dolní okoralé sněti,<dd>
jež netouží<br>
urvati purpur červánkům a stříbro bílým mráčkům,<dd>
ach, prapor náš!<br>
Ty sněti proklaté se v šíř jen rozlézají –<dd>
sem sekery!<br>
<br>
Ne, nic nám neschází a vším my oplýváme –<dd>
Než, schází přec:<br>
rým písničce mé, rým; však ať v ní zato zvoní<dd>
má rolnička!<br>
Ty rolničko má, poctivá ty družko moje,<dd>
jen cinkej dál!<br>
<br>
Náš svět je naruby: jen blázni pravdu mluví –<dd>
tož cinkej dál!<br>
A v našich rybnících půl miliónu kaprů<dd>
se dohodlo,<br>
že nutno vyvražditi všecky bujné štiky.<br>
A stalo se.<br>
Svět naruby, a proto moudří ztrácí hlavu.<dd>
A kdo chce spát,<br>
nechť noční čepici až přes uši si stáhne –<dd>
a dobrou noc!<br>
<br>
A rozumným-li zrakem blázna rozhlednem se,<dd>
duch zaplesá,<br>
neb průmysl a obchod vzkvetly v našich vlastech<dd>
za našich let;<br>
hle, steré továrny na vlasteneckou šťávu!<dd>
A tovar náš<br>
jde světem vítězně a bez vší konkurence<dd>
a živí nám<br>
půl miliónu ctihodných a dobrých kaprů –<dd>
buď sláva mu!<br>
Lze v lahvích bráti jej, či en gros, v celých sudech,<dd>
však radno jest<br>
prozkoumat předem rudobílou etiketu,<dd>
neb taškáři<br>
jsou u nás obmyslní jako všude v světě,<dd>
a svět je zlý!<br>
<br>
Čest národa! Té máme tolik, bratři drazí<dd>
– dík praotcům –<br>
že možno žít z ní jako zveselený dědic<dd>
z svých odkazů.<br>
To byly orgie! To šampaňského zátky<dd>
v dál hřímaly!<br>
Šosáci zřeli na nás studenou svou hrůzou,<dd>
eh, sper je kat!<br>
I na dluh žíti možno, vesele žít, ryčně,<dd>
čert rozum vem!<br>
I bilance vem! Nač se do tobolky dívat!<dd>
Nuž, vzhůru číš!<br>
I bylo nějak – také ještě nějak bude –<dd>
těm praotcům<br>
nějaký dloužek také nějak zaplatíme:<dd>
náš dobrý Hus<br>
svůj pomník dostane, vzdor všemu, hrom a peklo!<dd>
Co chtějí víc?<br>
U čerta, nač ten stálý skřehot sov a sýčků,<dd>
co má to být?<br>
Vždyť přece není půlnoc, vždyť jest jasné ráno,<dd>
jdem k poledni! – –<br>
<br>
Nad hlavou ubohého blázna slituj se,<dd>
ó pane Ježíši Kriste,<br>
a chceš-li soudit, suď soudem nejpřísnějším<dd>
jen srdce jeho čisté!<br>
<br>
Ne, nic nám neschází... jen úroda nám schází...<dd>
jen úroda...<br>
Půl miliónu dobrých šibeniček<dd>
u našich vísek, měst,<br>
půl miliónu dobrých pevných kliček –<dd>
a do nich<br>
půl miliónu vlasteneckých hrdel,<dd>
těch řvoucích vlasteneckých hrdel.<dd>
A když by prací naší vypěstěných<br>
půl miliónu takých plodů klátilo se vlastí,<dd>
z té úrody<br>
bylo by dobře nám a dobře všem těm příštím<dd>
až navěky!<br>
<br>
<strong>Na Aventinu</strong><br>
<em>(Starý senátor a otrok Filomelos nesou sochu Afrodity)</em><br>
<br>
Ne k pinii té! Vždyť by mohla oplést<br>
kořeny svými útlé údy sochy<br>
a polámat je. Tamo na prostranství,<br>
kde světlo slunce po celý den leží,<br>
tam pohřbíme ji, luznou sochu řeckou,<br>
ten sličný mramor, jemuž nebezpečným<br>
se stalo pobývání na té zemi...<br>
<br>
Tož pomoz pánu, starče Filomele,<br>
však víš, proč právě tebe jsem si zvolil<br>
za pomocníka pohřbu této sochy.<br>
My rostli spolu, viď, že pamatuješ,<br>
a viď, žes přítelem se vždycky cítil<br>
i mým i domu mého, jako já ti<br>
byl bratrem vždy a nikdy tvrdým pánem.<br>
Teď v šedinách jsme. Oba osamělí,<br>
třebaže dětmi požehnán náš život.<br>
Však děti moje jako tvoje vymkly<br>
se z naší ruky. Jenom úsměv mají<br>
pro naše řeči, názory a zvyky.<br>
<br>
A, Filomele, buďme ještě rádi,<br>
že tolik mají... Jiné – snad jsi slyšel,<br>
že proklínají svoje roditele,<br>
že odříkají se jich, z domů ujdou,<br>
kde zrodily se, jako z místa hrůzy<br>
a nepřátelství... Nový bůh tak káže,<br>
bůh, který zapudil ty naše bohy,<br>
jež zdědili my s úctou od svých otců.<br>
Bůh káže jim a oni poslouchají...<br>
Ach, Filomele, světa nezměníme<br>
a zvrátit kroky časů nedovedem...<br>
<br>
Zde, starče, zastav. Zde je pěkné místo.<br>
A poslechni mě. Tenhle bílý mramor<br>
je práce řecká, božstvo představuje.<br>
Ubité božstvo. Sulla prý je přivez<br>
z Helady kdysi. Stálo v našem domě<br>
na čestném místě. Teď je dáme zemi,<br>
neb nevím, kterak děti mé ctít budou<br>
mou památku a všecko, co jsem ctíval,<br>
až zavru oči... Viděl já už často,<br>
že taký mramor jako z pomsty bývá<br>
nad čerstvým hrobem otce dětmi rozbit.<br>
A viděl jsem, jak lůza sebrala se,<br>
od domu k domu tabla s hněvným řevem,<br>
v příbytky vtrhla, bohy domácnosti<br>
svalila, bila, a pán domu nesměl<br>
pohnouti prstem, aby neuvalil<br>
na život svůj a dům svůj větší strasti.<br>
A všecko to prý činí v službě božstva,<br>
nového božstva, jež prý přísahalo,<br>
že zničí staré bohy naší vlasti...<br>
Bůh Židů jakýs, tuze rozlícený,<br>
v Řím vešel s nepřátelstvím v svojí duši<br>
a rozpaluje svoje vyznavače<br>
k barbarským činům. Řím náš sešel, starče.<br>
<br>
Tož zakopejme bílý drahý mramor<br>
na tomto místě, neb mu žíti nelze<br>
na světle slunce... Snad jej v jiných časech,<br>
až tyhle bludy zlé a nesmyslné<br>
se rozptýlí a zmizí, až krev lidí<br>
se utiší – snad vyhrabou jej z hrobu<br>
a vznesou znovu k slávě jeho krásy.<br>
<br>
Těch dnů my už se nedožijem, starče.<br>
Už oba slyšíme, jak nůžky břitké<br>
Atropos k přestřihnutí rozevírá.<br>
Ty, Filomele, nezradíš to místo,<br>
kdyby snad mě smrt dříve odvolala.<br>
Byl jsem ti bratrem... z živých mám jen tebe...<br>
a z mrtvých tuto... Motyku mi podej,  <br>
sám vykopám jí místo k odpočinku.<br>
To stáří nahrne tak vodu v oči...<br>
– kde je ten nástroj? Ah tak, neviděl jsem.<br>
Ba, stáří a ty všecky plody jeho,<br>
že člověk vidí jenom to, co bylo<br>
a ne víc, co je. A my pohřbíváme<br>
svět celý s tímto čistým bílým božstvem...<br>
<br>
<br>
<b>Josef Svatopluk Machar: Na křižovatkách</b><br>
<br>
<strong>Sám</strong><br>
<br>
Sám... sám... a sám... to zdá se poslední<br>
být pravdou, již jsi zdvihl v cestě žití.<br>
Sta jich šlo s tebou za májových dní<br>
a v červnu už vás zbylo ku desíti.<br>
<br>
Pak v křižovatkách zůstal leckdo stát...<br>
Už v holých větvích chladný vítr šumí.<br>
Jdou dvě tři duše s tebou posavad,<br>
ty hovoříš – a ony nerozumí.
<br><br>
<li><b>Machar, Josef Svatopluk: Básně</b>, Československý spisovatel, Praha 1972
</TD></TR></TABLE>
</BODY></HTML>
