<HTML><HEAD><TITLE> </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
Jednou sultán Bajbars nařídil Džuhovi, aby sestavil seznam všech hlupáků a nevzdělanců na jeho dvoře. Džuhá se zamyslel a usoudil, že kdyby skutečně napsal jména všech hlupáků – vezírů, vakílů, bejů a úředníků, sultán s tím stejně nic neudělá a on, Džuhá, si jen znásobí počet svých nepřátel. Proto se rozhodl jít na věc jinak. Ve smluvený den přinesl sultánovi list papíru, na němž byl ozdobný nápis: „Seznam hlupáků na dvoře sultána Bajbarse." Pod nadpisem bylo velkými písmeny zaznamenáno jediné jméno – sultán Bajbars.
<dd>„Co to má znamenat?" zarazil se vládce.
<dd>„To je seznam hlupáků na tvém dvoře," odpověděl Džuhá.
<dd>„Chceš říci, že jediným hlupákem jsem já?" zvýšil sultán hlas.
<dd>„Ano, starý brachu, hloupějšího nad tebe jsem nenašel," odvětil mudrc.
<dd>„Jak to chceš dokázat?" opáčil sultán.
<dd>„To je snadné. Jestliže jsi mi poručil sestavit soupis všech hlupců a nevzdělanců u dvora, znamená to, že připouštíš přítomnost takových lidí v nejvyšších místech naší říše a že o nich dokonce víš. Nehledě na to je zde trpíš, krmíš je, oblékáš, nasloucháš jejich žvástům a pochlebování a platíš je, ačkoli jsou pro tvou říši jen zátěží a příživnickou bandou. Musíš uznat, že jsi vlastně větším hlupákem než oni všichni dohromady."
<dd>Bajbars řekl: „Jestli ti dokážu, že všichni moji dvořané jsou čestní a chytří lidé, co mi pak povíš?"
<dd>„V tom případě budeš nejhloupějším člověkem pod sluncem a tvé jméno do seznamu právem patří."
<dd>„Tomu nerozumím," zrozpačitěl sultán.
<dd>„Podívej se, starý brachu, jestliže jsi přesvědčen o tom, že všichni tví dvořané jsou chytří a čestní lidé, a přitom mi poroučíš sestavit seznaní hlupáků, znamená to, že ty sám jsi hlupák, protože čestným a vzdělaným lidem nedůvěřuješ a považuješ je za hlupáky."
<dd>Bajbars pochopil, že ho Džuhá zase dostává do úzkých. Rozčileně vykřikl:
<dd>„A jestliže dokážu, že na mém dvoře je opravdu největší hlupák pod sluncem – a to ty?!"
<dd>„Pak tvé jméno opět zůstane na seznamu, protože kdo jiný než největší hlupák poručí sestavit seznam hlupáků hlupákovi?" odpověděl klidně Džuhá.
<dd>„A co mi povíš, ty tlučhubo, když teď poručím katovi, aby ti vyřízl jazyk?" zařval sultán.
<dd>„Pak škrtnu tvé jméno a napíšu tam své, aby ti ani v budoucnu nikdo neříkal pravdu, aby ti všichni jen podlézali a lhali. Asi jsem skutečně největším hlupákem já, když jsem se domníval, že mamlúcký sultán Bajbars má sílu podívat se pravdě zpříma do očí."
<dd>Bajbars se zamyslel, pak nechal Džuhovi přinést pytel dinárů a řekl:
<dd>„Tady máš dárek na rozloučenou. Jdi odtud a v mém paláci se už neukazuj. Svými rozumy mi jen zbytečně kazíš náladu a vnášíš do mého panování složitosti."
<dd>Džuhá odpověděl: „Dělej, jak chceš, starý brachu. Ale jedno ti povím. Člověku můžeš dát vyříznout jazyk, můžeš ho umlčet zlaťáky nebo ho můžeš odmítnout dál poslouchat. Ale trpká pravda zůstane. Té se nevyhneš."
<dd>S těmi slovy si přehodil pytel přes rameno a ještě téhož dne opustil Káhiru.
<br><br>
<li><b>Tucet tváří Nasreddinových</b>, přel. M.Mendel, Vyšehrad, Praha 1990
</TD></TR></TABLE>
</BODY></HTML>
