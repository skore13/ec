<HTML><HEAD><TITLE>Zuhair ibn Abí Sulmá chválí Sinána</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Zuhair ibn Abí Sulmá chválí Sinána</b>
<br><br>
<em>nasíb:</em><br>
Čí je to ležení<br>
v údolí Fadfadu<br>
vyryté jak nápis v kameni?<br>
Salmá. Tehdy zde byla,<br>
slib lásky nevyplnila.<br>
Tehdy mě zajala<br>
narudlou šíjí,<br>
ohebnou, vznosnou jak větve akácií,<br>
mečem svých zubů taseným,<br>
polibkem temným jako dým.<br>
<br>
<em>wasf:</em><br>
Nech vzpomínání na ženy<br>
a ujeď na hřbetě velbloudice<br>
divoké jako osel splašený,<br>
uprchlý tulák, který jak kalená střela<br>
útočí na družku<br>
s bílými pruhy vespod těla.<br>
Neopustil ji ani na chvíli,<br>
když na vrcholku Sawá<br>
léto trávili.<br>
V zimě jsou jejich trupy<br>
vyhublé jak hrot oštěpu<br>
oblýskaný a tupý.<br>
V obavách, že je v nečekané<br>
chvíli objeví lovec u vody,<br>
kam chodí pít, ukrytý na čekané,<br>
hned běží tam, hned běží sem,<br>
až po něm stéká pot a kamení<br>
odskakuje pod kopytem.<br>
<br>
Tráví noc v neklidu, spánek k nim cestu nenajde,<br>
dokavad příští den nevyvěsí svá znamení,<br>
s družkou svou, žízní ochablou,<br>
mizí v houštině rudého karkadé.<br>
Zdáli se blyští voda v prameni.<br>
<br>
<em>wasf:</em><br>
Má velbloudice uhání<br>
jak osamělá gazela,<br>
když pátrá s mláďátkem<br>
po pastvině, kde by zmizela,<br>
a v zaujetí nad každou písčinou s porostem,<br>
kde stéká ranní rosa a chladivá je zem,<br>
ztratí je z dohledu,<br>
když přijde na ně vrah,<br>
a kůži v doupěti,<br>
poslední stopu, pokrývá prach.<br>
Tu po noci, když roztrhne se temna záclona,<br>
těká bezradně po písku,<br>
nevědouc, kde sama dokoná.<br>
<br>
Víš, jakou krásu znamená<br>
ta smolná čerň,<br>
jako by na boku byla dehtem natřená?<br>
<br>
<em>madh:</em><br>
Teď míří napříč pustinou<br>
jak mračno zářící a šedě pruhované<br>
a k Sinánovi směřuje jak o závod,<br>
setkat se s ním, když světlo šťastné hvězdy plane.<br>
Jsi dobrý, Sinané, když v čase nepohod<br>
v tvých ohradách, okolo ohniště za chladných dní,<br>
se tísní lidé potřební<br>
a když tvůj pohostinný stan<br>
chudobným pocestným naznačí,<br>
kde je jim pokrm přichystán.<br>
Svůj lid jsi naučil, že jako ty si cení<br>
– snad tomu nelze ani jinak být –<br>
obezřetnosti, zbožnosti, odpuštění<br>
i těm, kteří dovedli ukřivdit.<br>
Není na světě krutých ran,<br>
aby tě zdolaly,<br>
i když je nejeden muž jejich žárem spalován.<br>
Neohromí tě. Osud se o tebe tříští jak o skály.<br>
Do boje táhneš s pancířem, který jak rybník blýská se<br>
severním větrem hýčkaný.<br>
Indický meč s ním na kráse<br>
si nezadá. Mávneš-li jím, zazvoní břit<br>
jak šakal, který uhání<br>
k roklině vodou se napojit.
<br><br>
<li><b>Petráček, Karel: Básníci pouště</b>, Arabská poetika devíti století, Československý spisovatel, Praha 1977
</TD></TR></TABLE>
</BODY></HTML>
