<HTML><HEAD><TITLE>Daniil Charms: Příběhy</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Daniil Charms: Příběhy</b>
<br><br>
<strong>Maškin zabil Koškina</strong><br>
Soudruh Koškin tancoval okolo soudruha Maškina.<br>
S. Maškin jej pozorně sledoval. <br>
S. Koškin mával uraženě rukama a protivně mrskal nohama. <br>
S. Maškin se zamračil. <br>
S. Koškin hnul břichem a přidupl pravou nohou.<br>
S. Maškin vykřikl a vrhl se na s. Koškina. <br>
S. Koškin se pokusil utéci, ale klopýtl a byl dostižen s. Maškinem. <br>
S. Maškin udeřil pěstí s. Koškina do hlavy.<br>
S. Koškin vykřikl a padl na všechny čtyři.<br>
S. Maškin kopl s. Koškina do podbřišku a ještě jednou jej udeřil pěstí do týla.<br>
S. Koškin se svalil na zem a umřel.<br>
Maškin zabil Koškina.<br>
<br>

<strong>Případy</strong><br>
Jednou se Orlov přejedl hrachovou kaší a umřel. Když se to dozvěděl Krylov, umřel také. A Spiridonov umřel sám od sebe. Spiridonova žena spadla s příborníku a také umřela. Spiridonovy děti se utopily v rybníce. Spiridonova babička se opila a zatoulala se. Michajlov se přestal česat a dostal vyrážku. Krylov nakreslil dámu s bičem v ruce a zešílel. Perechrestov dostal telegraficky čtyři sta rublů a začal se tak naparovat, až ho vyhodili z práce. Takoví dobří lidé, a nedovedou se postavit na vlastní nohy.<br>
<br>

<strong>Vypadávající stařeny</strong><br>
 Nějaká stařena se z nadměrné zvědavosti vyklonila z okna, vypadla a potloukla se.<br>
Z okna se vyklonila druhá stařena, začala se dívat dolů na tu potlučenou, ale z nadměrné zvědavosti se také příliš vyklonila, spadla a potloukla se.<br>
Potom z okna vypadla třetí stařena, pak čtvrtá a pátá.<br>
Když vypadl šestá, přestalo mě to bavit a šel jsem na Malcevský trh, kde prý jednomu slepci darovali pletenou šálu.<br>
<br>

<strong>Modrý sešit No 10</strong><br>
    Byl jednou jeden zrzavý člověk, který neměl oči ani uši. Neměl ani vlasy, takže zrzavý se mu říkalo jen ze zvyku.<br>
    Mluvit nemohl, neboť neměl ústa. Nos také neměl.<br>
    Neměl ani ruce ani nohy. A břicho neměl, a záda neměl, a páteř neměl, ba ani žádné vnitřnosti neměl. Neměl prostě vůbec nic! Takže se neví, o kom je řeč.<br>
    Raději se už o něm nebudeme dál bavit.<br>
<br>

<strong>Sen</strong><br>
Kalugin usnul a tohle se mu zdálo: sedí v křoví a okolo křoví se prochází milicionář.<br>
Kalugin se probudil, poškrábal se na puse, znovu usnul a zdálo se mu tohle: prochází se okolo křoví, ve kterém sedí schovaný milicionář.<br>
Kalugin se probudil, pod hlavu si dal noviny, aby si neslintal na polštář, znovu usnul a zdálo se mu, že sedí v křoví a okolo jde milicionář.<br>
Kalugin se probudil, vyměnil noviny, lehl si a usnul. Usnul a znovu se mu zdál sen, jak sedí za milicionářem a okolo se procházejí keře.<br>
Kalugin zařval, zazmítal sebou v posteli a už se neprobudil.<br>
Spal nepřetržitě čtyři dny a noci. Pátý den se probudil tak zesláblý, že si boty musel přivázat provázkem k nohám, aby mu nespadly. V obchodě, kde si vždycky kupoval pšeničný chléb, Kalugina nepoznali a strčili mu chléb položitný.<br>
Zdravotní hygienická komise při prohlídce bytu shledala Kalugina hygienicky závadným a k ničemu se nehodícím a přikázala bytovému družstvu vyhodit Kalugina společně se smetím.<br>
Kalugina přeložili napůl a vyhodili ho jako odpad.<br>
<br>

<strong>Čtyři názorné příklady toho, kterak nová myšlenka dokáže ohromit člověka, který na ni není připraven</strong><br>
<br>
		<dd>I.<br>
SPISOVATEL: Jsem spisovatel.<br>
ČTENÁŘ: A u mě jsi hovno!<br>
<br>
	<dd><em>Spisovatel, otřesený touto novou myšlenkou, několik minut stojí, pak padne mrtev. Je odnesen.</em><br>
<br>
		<dd>II.<br>
MALÍŘ: Jsem malíř.<br>
DĚLNÍK:  A u mě jsi hovno!<br>
<br>
	<dd><em>Malíř v okamžení zbledl jako plátno,<br>
    <dd>zachvěl se jak třtina <br>
    <dd>a nečekaně zhasl.<br>
	<dd>Je odnesen...</em><br>
<br>
		<dd>III. <br>
SKLADATEL: Jsem skladatel.<br>
VÁŇA RUBLEV: A u mě jsi...!<br>
<br>
	<dd><em>Skladatel, těžce dýchaje, zesnul. Je bez meškání odnesen.</em><br>
<br>
		<dd>IV.<br>
CHEMIK: Jsem chemik.<br>
Fyzik: A u mě jsi...!<br>
<br>
	<dd><em>Chemik už neřekl ani popel a těžce se zhroutil na zem.</em><br>
<br>

<strong>Daniil Charms: Anekdoty</strong><br>
<br>
    Lev Tolstoj měl hrozně rád děti. Když se ráno probudí, nějaké si chytí a hladí po hlavičce, dokud ho nezavolají ke snídani.<br>
<br>
    Jednou se Gogol převlékl za Puškina, přišel k Puškinovi a zazvonil. Puškin mu otevřel a křičí: „No podívej se, Arino Rodinovno, kdo to přišel – já!"<br>
<br>
    Puškin rád házel kamením. Sotva uviděl kameny, už je musel házet. Tuhle se rozdováděl tak, až byl celý rudý, mával rukama, házel šutry, prostě paráda!<br>
<br>
       Puškin sedí doma a přemýšlí: „Já jsem génius, to je v pořádku. Gogol je taky génius. Ale vždyť i Tolstoj je génius. Kdy už to skončí?" A tím to skončilo.<br>
<br>
Daniil Charms hrozně rád stál každé ráno na hlavě. I během dne se každou chvilku stavěl na hlavu, i po obědě, i před večeří, i po večeři až do hluboké noci. Všichni kolem něco psali, pořád se někam cpali, schůzovali, klepali na dveře a chodili na úřední místa, ale on pořád stál a stál a stál.
<br><br>
<li><strong>Charms, Daniil: Dobytku smíchu netřeba</strong>, přel. M.Hnilo, Argo, Praha 1994
</TD></TR></TABLE>
</BODY></HTML>
