<HTML><HEAD><TITLE> Guillaume de Lorris: Román o růži </TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Guillaume de Lorris: Román o růži</b>
<br><br>
budou tě ctít a chválit hlučně,<br>
umíš-li kopí lámat zručně, <br>
a jsi-li v zbrani vycvičen,<br>
zajisté sklidíš obdiv žen.<br>
Hlas máš-li pěkně jasný, zdravý,<br>
vyhovět můžeš bez obavy,<br>
když poprosí tě o zapění:<br>
na škodu nikdy píseň není.<br>
Výhody mladík mívá všude,<br>
když na housličky pěkně hude,<br>
na flétnu píská, tančí také –<br>
tím získá přízně všelijaké.<br>
Lakomec taky nesmíš býti,<br>
to věru škodit mohlo by ti:<br>
sluší se, aby milenec<br>
darovat uměl každou věc,<br>
v čemž hlupák zase pochybí.<br>
Komu se dávat nelíbí,<br>
milovat řádně nedovede,<br>
kdo v lásce však si správně vede,<br>
počíná si co nejštědřeji<br>
a za jediný pohled její<br>
i za laskavý úsměv smavý<br>
své srdce podá do zástavy<br>
a po všem, co dal bez výhrad,<br>
i majetek svůj dává rád.<br>
Ted zopakuji v zhuštěnosti,<br>
co už jsem řek ti jasně dosti,<br>
neb slovo více utkví v hlavě,<br>
když řečeno je v stručné zprávě:<br>
Kdo Amora chce mistrem mívat,<br>
bez pýchy, dvorný musí bývat;<br>
buď vlídný, plný odvahy<br>
a vždycky štědré povahy!<br>
Pak ukládám ti za pokání,<br>
ať v noci, ve dne bez ustání<br>
máš v mysli lásku s její mocí:<br>
vzpomínej na ni ve dne v noci<br>
a pamatuj tu sladkou chvíli,<br>
z níž v mysli ti jen slasti zbyly.<br>
Milencem správným chceš-li býti,<br>
tvé celé srdce musí míti<br>
jen jediné a jedno chtění:<br>
nic napolovic ať v něm není.<br>
Ať dá se cele, bez výhrad –<br>
já napolou nic nemám rád.<br>
Kdo v mnoha místech hledá vlast,<br>
jí všude má jen malou část,<br>
však toho vede dobrá rada, <br>
kdo v jedno místo srdce skládá, <br>
jež chce jen jeden domov mít. <br>
Však nesmíš je jen zapůjčit: <br>
Kdybys je chtěl jen půjčkou dát,<br> 
musel bych tebou pohrdat. <br>
Je daruj, ať je cele něčí – <br>
tím zásluha tvá bude větší, <br>
neb předmět pouze zapůjčený, <br>
když vrátí se, už nemá ceny, <br>
však za věc, jež se darem dává, <br>
zásluha nikdy nepřestává. <br>
Dar tvůj buď tedy nezávislý <br>
a radostnou ho dávej myslí: <br>
jen dáš-li věc, jež je ti drahá, <br>
v tom daru cena je a váha; <br>
mně špatným dar se musí zdáti, <br>
když dal jsi míň, než moh jsi dáti. <br>
Své srdce když mít budeš vzdáno <br>
tak, jak je mnou ti přikázáno, <br>
pak teprv stihnou tě ty děje, <br>
z nichž milencům tak mdlo a zle je. <br>
Až vzpomeneš své lásky, vždycky <br>
odejdeš z míst, kde shon je lidský, <br>
by známí tví, v těch věcech zběhlí, <br>
na tobě vůbec nepostřehli <br>
zlo, jež tě bude tolik soužit. <br>
Jen po samotě budeš toužit. <br>
Pak tobě přijdou pláč a vzdechy <br>
a jiné boly bez útěchy, <br>
bude to tebou lomcovat, <br>
třasavka chvíli, pak zas chlad, <br>
jak když zlé časy nastanou <br>
s horečkou denní, s kvartánou, <br>
a budeš dříve, ještě než<br>
se odtud zase dostaneš,<br>
už všechny trýzně lásky znát.<br>
I stane se ti mnohokrát,<br>
že zapomeneš sama sebe<br>
a dlouho jako spadlý z nebe<br>
stát budeš jako tělo bledé,<br>
jež ani hnout se nedovede,<br>
strnulé nohy, ruce chová<br>
a nepromluví ani slova.<br>
Leč k sobě přijdeš nakonec,<br>
navrátí se ti paměť přec<br>
a procitneš zas ve své hrůze<br>
jak člověk, jenž se bojí tuze,<br>
a zhloubi vzdychat budeš nyní,<br>
jak to i všichni oni činí,<br>
co prožívali tytéž žaly,<br>
jež tebe právě tolik pálí.<br>
Tak vzpomeneš si tedy nyní,<br>
že daleko máš přítelkyni,<br>
a řekneš: „Bože, bída to je,<br>
že nejsem tam, kde srdce moje.<br>
Proč vyslal jsem své srdce tam?<br>
Myslím na to a nevím sám.<br>
Dumám a hlava se mi točí;<br>
když nemohu tam vyslat oči,<br>
aby mé srdce provázely<br>
a před sebou je stále měly,<br>
lhostejno je mi vprostřed lidí<br>
vše ostatní, co tady vidí.<br>
Zde mají zůstat na své stráži?<br>
Ne, ať jen jdou, kam srdce baží.<br>
Mám tady trvat při zahálce,<br>
když srdce svoje mám tak v dálce?<br>
Bůh pomoz, ať se nematu.<br>
Má mysl stání nemá tu,<br>
nepřijde-li mi o něm zpráva."<br>
Hledat budeš, kde cesta pravá,<br>
však v chůzi tak se potom zmýlíš,<br>
že od cíle se poodchýlíš<br>
a marný každý krok tvůj bude:<br>
nenajdeš to, co hledáš všude,<br>
a vracet se zas budeš zpět,<br>
zachmuřen, zklamán, plný běd.<br>
Tu do zoufalství upadneš<br>
a nebudou tě drásat než<br>
jen vzdechy, nářky, úzkost těžká,<br>
jež bodá víc než ostny ježka.<br>
Kdo neví to, ten nechť se táže<br>
těch, které věrná láska váže.<br>
Běd tolik budeš muset nésti,<br>
však půjdeš ještě zkusit štěstí,<br>
zda náhodou snad uvidíš<br>
tu, kterou ty tak velmi ctíš,<br>
a vytrváš-li při hledání,<br>
okřál bys při pohledu na ni<br>
a byl bys velmi spokojen,<br>
jakmile bys ji zahléd jen,<br>
a radost v srdce vešla by ti<br>
z krásy, již bys tam mohl zříti,<br>
a věz, že z oné podívané<br>
tvé srdce ještě více vzplane,<br>
a než jí bude míti dosti,<br>
rozpálí se ti do žhavosti.<br>
Kdo na předmět své touhy zírá,<br>
plamen mu žhavý srdce sžírá<br>
a působí mu zažehnutí,<br>
jež lidi k prudké lásce nutí.<br>
Milenec žádný neotálí,<br>
však za ohněm jde, jenž ho pálí,<br>
a čím je blíže u plamene,<br>
tím více jej to k němu žene.<br>
Ten oheň celý způsobila<br>
svým zjevem jenom jeho milá,<br>
a čím se blíže octne při ní,<br>
tím chtivějším ho touha činí.<br>
To moudrý ví – a hloupý též:<br>
U ohně blíž víc ožehneš.
<br><br>
<li><b>Guillaume de Lorris: Román o Růži</b>, přel. O.F.Babler, Praha 1977
</TD></TR></TABLE>
</BODY></HTML>
