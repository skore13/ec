<HTML><HEAD><TITLE>Řád vagantů</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Řád vagantů</b>
<br><br>
„Jděte ke všem národům!"<br>
jakmile kdo slyší,<br>
knězi hned se chystají,<br>
sbíhají se mniši,<br>
zdvíhají se levité<br>
od posvátných stránek,<br>
běží k naší družině,<br>
zdroji radovánek.<br>
<br>
V našem cechu psáno jest:<br>
„Chvalte vše, co chcete,<br>
nad naším pak životem<br>
obezřele bděte.<br>
Proti těm zlým duchovním<br>
jděte na stráž, braši,<br>
kteří nechtí darem svým<br>
zmírnit bídu vaši!"<br>
<br>
Prosím, druzi milení,<br>
ať jste odkudkoli,<br>
z Bavor, Rakous, ze Saska,<br>
z braniborských polí,<br>
všichni nyní poslyšte<br>
rozhodnutí nové:<br>
nechať zhynou lakomci,<br>
item* držgrešlové! <i>*(lat. také)</i><br>
<br>
Poněvadž i soucit nám<br>
v srdci nyní roste,<br>
přijímáme vznešené,<br>
přijímáme prosté,<br>
boháče i chudáky,<br>
jimž, ač bídu mají,<br>
zbožní mniši před nosem<br>
dveře zavírají.<br>
<br>
Přijímáme mnichy též<br>
s hlavou vyholenou,<br>
i když přijde farář k nám<br>
se svou vyvolenou,<br>
kantory i se žáky,<br>
kněze s milenkami,<br>
student dobře oděný<br>
nechť se sdruží s námi!<br>
<br>
Cech náš přijme ochotně<br>
zlé i spravedlivé,<br>
kulhavé i zchátralé,<br>
stářím neduživé,<br>
Čechy, Němce, Italy,<br>
Slávu příslušníky,<br>
lidi střední postavy,<br>
obry, trpaslíky,<br>
lidi skromné, chlubivé,<br>
bojovné i vlídné,<br>
přijme slušné, jakož i<br>
hrubiány bídné.<br>
<br>
Sděluji vám stanovy<br>
toulavého cechu:<br>
žijem si jak knížata<br>
sladce, pro potěchu;<br>
potěší nás mnohem víc<br>
oběd omaštěný<br>
nežli krajíc z bochníku<br>
silně ukrojený.<br>
<br>
Řád náš mužem nazvati<br>
cechem po všem právu:<br>
k němu Úd všech národů<br>
přidává se v davu.<br>
Proto ten a ta a ti<br>
k nám se mohou dáti,<br>
členy ze všech národů<br>
chceme uvítati.<br>
<br>
Chodit časně na mši je<br>
řádem zakázáno,<br>
neboť různá strašidla<br>
bloudí za tmy ráno,<br>
takže pak zlá vidění<br>
mysl naši plaší –<br>
kdo tak brzy vstával by,<br>
tomu v hlavě straší.<br>
<br>
Zapovídá řád náš všem<br>
chodit na mši zrána,<br>
velí však, jak vstaneme,<br>
jít, kde nalévárna.<br>
Tam si dáme kuřátko,<br>
víno, jak se sluší –<br>
kromě hráčů hazardních<br>
nic nás nevyruší.<br>
<br>
Zapovídá řád náš všem<br>
míti oděv dvojí;<br>
kdo si plášť svůj ponechá,<br>
čestně neobstojí.<br>
Brzy kabát odhodí,<br>
jestli hře se oddá,<br>
sejme i svůj opasek,<br>
v oběť hry jej podá.<br>
<br>
Totéž, co dím o plášti,<br>
o prádle nechť platí;<br>
ten, kdo vlastní košili,<br>
nesmí kalhot bráti;<br>
tomu, kdo má střevíce,<br>
trepky nestrpíme,<br>
a kdo tohle překročí,<br>
toho vyloučíme.<br>
<br>
Z hostiny nechť nikdo z nás<br>
lačný neutíká;<br>
i když dárce chudý je,<br>
žák ať o dar říká;<br>
často jeden čtyř áček<br>
další k sobě láká,<br>
jestli ve hře štěstěna<br>
doprovází žáka.<br>
<br>
Každému ať po větru<br>
potulky se daří,<br>
nikdo, i když nouzi máš,<br>
neměj smutek v tváři!<br>
V protivenstvích naděje<br>
každého nechť sytí,<br>
že zas po všech trampotách<br>
radost bude míti.<br>
Ať přijdete kamkoli,<br>
příčinu jim rcete,<br>
proč as mravy každého<br>
prozkoumati chcete:<br>
„Zavrhnout jdem nehodné,<br>
hodné pochváliti,<br>
a pak od těch nehodných<br>
hodné odděliti."
<br><br>
<li><b>Písně žáků darebáků</b>, přel. R.Mertlík, Praha 1971
</TD></TR></TABLE>
</BODY></HTML>
