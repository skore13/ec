<HTML><HEAD><TITLE> Píseň o Rolandovi (ukázka)</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Píseň o Rolandovi (ukázka o Rolandově smrti)</b>
<br><br>
CLXVII<br>
Turpin je mrtev: Roland hledí na něj,<br>
vidí, že střeva vyhřezla mu na zem<br>
a bílý mozek potřísnil mu skráně.<br>
Na hrudi pak, kopími zprobodané,<br>
mu složí křížem bledé ruce krásné.<br>
Po starém zvyku takto nad ním pláče:<br>
„Rytíři vzácný, z krve velmi slavné,<br>
dnes poroučím vás do ochrany Páně.<br>
Vy sloužil jste mu v pokoře a v lásce.<br>
Jak apoštol jste učil svaté pravdě,<br>
hájil jste víru, obracel jste k spáse.<br>
Kéž vaše duše nemá nedostatek!<br>
Kéž v této chvíli vejde do bran ráje!"<br>
<br>
CLXVIII<br>
Již cítí Roland, že smrt blizoučko je.<br>
 Z uší a spánků vytéká mu mozek.<br>
Poroučí Bohu péry bohabojné,<br>
anděla volá Gabriela k sobě.<br>
Olifant vzal, neodloučil se od něj,<br>
též Durendal, jenž blýskavou má ocel.<br>
 Až kam bys kuší dostřelil, pak dojde,<br>
blíž k Španělsku, na neoseté pole;<br>
vystoupí na vrch; pod košatým stromem<br>
jsou čtyři stupně, krásné, mramorové;<br>
tam padne naznak na travnaté lože.<br>
 Smrt je už blízko: neodolá mdlobě.<br>
 <br>
CLXIX<br>
Strmé jsou hory, vysoké jsou stromy.<br>
Z mramoru stupně jasným leskem hoří.<br>
V zelené trávě Roland hlavu složil.<br>
Pohanský pes tam číhá na něj v houští:<br>
 předstíral smrt a skryl se za mrtvoly,<br>
svou tvář i tělo cizí krví zbrotil.<br>
Teď povstane a běží k Rolandovi.<br>
Krásný je, silný, plný troufalosti,<br>
pro svoji zpupnost neblaze však skončí.<br>
 Natáhne dlaň po Rolandově zbroji.<br>
„Je přemožen," tak praví, „kdo nám škodil.<br>
A tento meč je jistě dobrá kořist."<br>
Jak sáhne naň, otevře hrabě oči.<br>
<br>
CLXX<br>
Jak sevře jílec, Roland uhlídá to.<br>
Otevře oči, přemůže svou slabost<br>
a řekne mu: „Ty věru nejsi Francouz!"<br>
Svůj olifant pak vezme rukou pravou,<br>
udeří v přílbu skvostně vykládanou:<br>
roztříští ocel, zasáhne ho na kost,<br>
že oči z důlků div mu nevypadnou.<br>
Hraběti k nohám pohan klesne na bok.<br>
I řekne Roland: „Což ti kdo dal právo,<br>
pohanský lotře, na mne ruku vztáhnout?<br>
Kdo o tom zvědí, bláznovstvím to nazvou.<br>
Hle, hrdlo rohu velmi popraskalo<br>
a křišťál z něho opadal i zlato!"<br>
 <br>
CLXXI<br>
Již cítí Roland: jeho zrak je zastřen.<br>
Ještě se vzchopí, naposledy vstane;<br>
bez barvy, bledé jsou teď jeho tváře.<br>
Na poli před ním šedivý je kámen.<br>
Udeří do něj mečem desetkráte.<br>
Zaskřípe ocel, nezlomí se ale.<br>
„Ach, svatá Panno, pomoz!" praví hrabě.<br>
„Ach j aký smutek, dobrý Durendale!<br>
Umírám, již vás neostrážím dále.<br>
V tak mnohých bitvách s vámi bojoval jsem,<br>
dobyl jsem s vámi mnohé štědré kraje,<br>
nad nimiž vládne šedobradý Karel!<br>
Ne, zbabělec vás nikdy nedostane!<br>
Kdo nosil vás, byl chloubou svého krále:<br>
není vám rovna ve Francii svaté."<br>
<br>
<br>
CLXXII<br>
Udeří Roland v kámen ze vší síly.<br>
Kov zaskřípe, však meč se neroztříští.<br>
Tvrdá je čepel: když to Roland vidí,<br>
naříkat počne slovy lítostnými:<br>
„Jsi, Durendale, krásný, jasně bílý,<br>
na slunci planeš, ostří tvé se blyští!<br>
Když k Maurienně se můj císař blížil,<br>
dal mu tě anděl z nadnebeských výšin<br>
pro kapitána, jenž je mu zvlášť milý.<br>
Já jsem to byl, ten vyvolený rytíř.<br>
O Bretaň, Anjou spolu jsme se bili,<br>
dobyl jsem Maine a Poitou jsem zničil,<br>
pak svobodnou jsem dobyl Normandii,<br>
dobyl jsem Provence, akvitánské nivy<br>
a Romagnu a celou Lombardii,<br>
bavorskou zemi s lesy hlubokými,<br>
Burgundsko, Flandry, celou polskou říši,<br>
Konstantinopol Karel podmanil si<br>
a v Sasku všechno po své vůli řídí,<br>
Skotsko jsem vzal, kraj obývaný Iry,<br>
a Anglii, již zve svou klenotnicí.<br>
Tolik jsem dobyl krajů, zemí žírných,<br>
jimž vládne Karel s vousem sněhobílým!<br>
Pro tento meč však v srdci bolest cítím.<br>
 Spíš zemřu, než jej vydám nevěřícím!<br>
Neuval, Bože, hanbu na Francii!"<br>
<br>
CLXXIII<br>
Udeří Roland do kamenné hrany,<br>
tak mocně, že to slovy nevypravím.<br>
Meč zaskřípe, však neztupí se ani<br>
a vzhůru k nebi odskočí mu v dlani.<br>
Když vidí hrabě bláhovost své snahy,<br>
tu osloví jej vroucně, v hořkém pláči:<br>
„Jsi, Durendale, posvátný a krásný!<br>
Ostatků mnoho v zlaté hrušce chráníš:<br>
zub Petrův, krev, již prolil svatý Bažil,<br>
kost Divišovu, vlasy z jeho hlavy<br>
a malý kousek šatu svaté Panny.<br>
Kéž z pohanů tě nedostane žádný!<br>
Křesťanské paže tobě sloužit mají!<br>
Bůh nedej, abys zbabělci kdy patřil!<br>
Dobyl jsem s tebou mnoho štědrých krajin,<br>
nad nimiž vládne Karel šedobradý.<br>
Tvou zásluhou je bohatý a slavný."<br>
<br>
CLXXIV<br>
Již cítí Roland, kterak smrt se blíží,<br>
jak z hlavy k srdci sestupuje nyní.<br>
Hle, na návrší chvatným krokem míří:<br>
tam ulehne pod rudou borovici.<br>
Pod sebe meč, olifant položí si,<br>
tvář obrátí pak k řadám nevěřících;<br>
aby až Karel stane na bojišti,<br>
povědět mohl s všemi bojovníky,<br>
že jako vítěz zemřel pro Francii.<br>
Bije se v hruď a vyznává své hříchy;<br>
pak podá Bohu pravou rukavici.<br>
<br>
CLXXV<br>
Již Roland ví, že málo času má jen.<br>
Na kopci leží, tváří k bránám Španěl,<br>
bije se v hruď, ač jeho ruka slábne.<br>
„Mea culpa, můj dobrotivý Pane,<br>
odpusť mi hříchy, velké i ty malé,<br>
jež napáchal jsem, co jsem přišel na svět,<br>
po tento den, kdy ležím na smrt zraněn."<br>
Dlaň s rukavicí vzhůru k nebi vztáhne.<br>
Andělé k němu sestupují na zem.<br>
<br>
CLXXVI<br>
Pod borovicí hrabě Roland leží.<br>
Tvář obrací tam ke španělské zemi.<br>
Vzpomínat počne na rozličné věci,<br>
na kruté bitvy, těžká protivenství,<br>
na Francii, své rodné a své předky,<br>
na Karla, pána, jemuž sloužil se ctí.<br>
Pláč nezadrží, ani hořké vzdechy.<br>
Z vin vyznává se, všech svých hříchů želí,<br>
o milost prosí Boha, jenž je věčný:<br>
„Ty, pravdomluvný Otče něj světější,<br>
jenžs Lazarovi vrátil světlo denní<br>
a Daniela ostříhal jsi před lvy,<br>
ochraň mou duši od všech nebezpečí,<br>
jež pro mé hříchy lekají ji velmi."<br>
Svou rukavici pozvedl pak k nebi.<br>
Vložil ji v dlaň svatému Gabrieli.<br>
Svou hlavu schýlil jemu ku rameni,<br>
spjal ruce své: je na konci své cesty.<br>
Cherubín, anděl, stojí při hraběti<br>
a svatý Michal, Strážce v nebezpečí,<br>
též Gabriel, pán sborů archandělských.<br>
V ráj Rolandovu duši odnášejí.
<br><br>
<li><b>Píseň o Rolandovi</b>, přel. J.Pelán, Praha 1986
</TD></TR></TABLE>
</BODY></HTML>
