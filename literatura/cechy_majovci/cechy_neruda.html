<HTML><HEAD><TITLE>Jan Neruda</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Jan Neruda: Hřbitovní kvítí</strong><br>
<br>
<em>XV.</em><br>
Mezi hroby dva se červi potkali.<br>
„Odkud, bratře?" – „Z lebky básníkovy."<br>
„Toť nám bratr, co tam viděl, poví."<br>
„Pouhý mozek – pranic krásného. –<br>
Odkud ty?" – „Já z lebky učencovy;<br>
nezbylo i tu nic jasného."<br>
<br>
„Myslím, bratře, že ti geniové,<br>
jsou jak ona pod sklenicí svíce;<br>
posvítí-li jiným se tmou brojícím,<br>
nezbyde jí samé nic pak více."<br>
<br>
<br>
<strong>Jan Neruda: Knihy veršů</strong><br>
<br>
<em>Kniha veršů výpravných</em><br>
<br>
<strong>Dědova mísa </strong><br>
<br>
V kamnech praská, dědek každou chvíli <br>
svadlé ruce sobě zahřívá, <br>
kolo vrčí, syn si s prací pílí, <br>
nádobu si z dřeva vyrývá. <br>
<br>
Kolečko si divnou píseň šumí, <br>
vnoučeti se očka kmitají – <br>
„Hele, co náš táta všecko umí, <br>
jak mu tříšťky z rukou létají! <br>
<br>
Dřevo ukradl jsi v panském lese – <br>
komu děláš z něho koryto? <br>
„Dědovi; – již se mu ruka třese, <br>
nádobí už všechno rozbito." <br>
<br>
„Nauč mne to!" – „Vida toho kluka, <br>
nač by tvá to ruka uměla?!" <br>
„Až se tobě třásti bude ruka, <br>
koryto ti synek udělá!" <br>
<br>
V kamnech praská, dědek shrben pláče, <br>
svadlé ruce syn mu zulíbá, <br>
kolo mlčí, vnouče kolem skáče – <br>
„Táto, proč se kolo nehýbá?" <br>
<br>
<em>Kniha veršů lyrických a smíšených</em><br>
<br>
<strong>Vším jsem byl rád!</strong><br>
<br>
Ba nač bych osudu snad svému lál,<br>
že zahrával si mnou zde jako míčem,<br>
že hned mne hladil, hned mne šlehal bičem,<br>
že ze mne ledacos už udělal<br>
od skromné otázky až hrdé ku odvetě,<br>
že padl jsem a vstal zas nastokrát –<br>
já ledačím už byl v tom božím světě<br>
a čím jsem byl, tím jsem byl rád.<br>
<br>
Mne osud do kolébky tvrdé dal,<br>
pak na kazajku záplatu mi přišil,<br>
pláč trpký novým jenom pláčem tišil<br>
a jenom zkrátka mne vždy spořádal.<br>
Však kolem pýcha, pýcha – ach ta krutě hněte!<br>
já začal jsem do panských synků prát –<br>
ba ledačím jsem byl v tom božím světě<br>
a čím jsem byl, tím jsem byl rád.<br>
<br>
A k bídě zas mně osud sílu dal,<br>
že vykročil jsem v život volným krokem,<br>
a síla rostla každým dnem a rokem,<br>
až z chlapce zcela svůj se muž pak stal,<br>
muž skromný v otázce, však hrdý při odvetě,<br>
jejž nikdo nesmí v nízkou službu brát –<br>
já ledačím jsem byl v tom božím světě<br>
a čím jsem byl, tím jsem byl rád.<br>
<br>
Když tedy byl jsem, co tak sluje muž,<br>
hned pěkné dívky – přírody jak zvykem –<br>
mne učinily svojím zahradníkem<br>
a luzně přály: Služ nám, muži, služ;<br>
nadšeně pěstuj, co tak mile na nás květe,<br>
kvést věčně chce a přece musí zrát –<br>
já ledačím jsem byl v tom božím světě<br>
a čím jsem byl, tím jsem byl rád.<br>
<br>
Však osud pravil: Do jistých jen dob!<br>
Až přijde ti to velké milování,<br>
smrt vyrvi dívku tvému celování,<br>
ty žij a v prsou svých nos její hrob.<br>
A třeba touha, mráz i hloupý výsměch hněte,<br>
ty sám a sám se máš jen žitím brát –<br>
já ledačím jsem byl v tom božím světě,<br>
též kryptou musím býti rád.<br>
<br>
Mně řekl osud: Českým pěvcem buď,<br>
pěj jen, co sluší nešťastnému lidu,<br>
stesk zoufalý a žhavou jeho bídu,<br>
tvá píseň lásky trpkostí svou rmuť,<br>
buď krutě zimná v nejparnějším lidstva letě,<br>
tvůj lid má hojit, tobě srdce drát –<br>
já ledačím jsem byl v tom božím světě<br>
a čím jsem byl, tím jsem byl rád.<br>
<br>
A dále řekl: Prostý voják buď!<br>
Co přední stráž stůj v stálé pracné tísni,<br>
nepřátel slina oko tvoje třísni,<br>
a kámen zloby v tvoji bouchej hruď.<br>
Ciť s sebou vše, co národ tvůj kde bolem hněte,<br>
tisíckrát raněn zmírej nastokrát –<br>
já ledačím jsem byl v tom božím světě<br>
a čím jsem byl, tím jsem byl rád.<br>
<br>
Snad osud lecjaký má ještě sen:<br>
však stál jsem vždy, kde svaté stálo právo,<br>
a v mysli mé i v prsou všechno zdrávo –<br>
nechť nový cíl dá tedy nový den,<br>
zas začniž znovu osud, jakby od dítěte,<br>
jinými do mne, mnou do jiných prát –<br>
nechť čímkoli jsem ještě v božím světě,<br>
čím budu kdy, tím také budu rád.<br>
<br>
<br>
<strong>Jan Neruda: Písně kosmické</strong><br>
<br>
<em>XXI.<br>
(A mluví člověk:)</em><br>
Jak lvové bijem o mříže,<br>
jak lvové v kleci jatí,<br>
my bychom vzhůru k nebesům<br>
a jsme zde Zemí spjatí.<br>
<br>
Nám zdá se, s hvězd že vane hlas:<br>
„Nuž pojďte, páni, blíže,<br>
jen trochu blíže, hrdobci,<br>
jimž hrouda nohy víže!"<br>
<br>
My přijdem! Odpusť, matičko,<br>
již jsi nám, Země, malá,<br>
my blesk k myšlénkám spřaháme<br>
a noha parou cvalá.<br>
<br>
My přijdem! Duch náš roste v výš<br>
a tepny touhou bijí,<br>
zimniční touhou po světech<br>
div srdce nerozbijí!<br>
<br>
My přijdem blíž, my přijdem blíž,<br>
my světů dožijeme,<br>
my bijem o mříž, ducha lvi,<br>
a my ji rozbijeme!<br>
<br>
<br>
<strong>Jan Neruda: Balady a romance</strong><br>
<br>
<strong>Romance helgolandská</strong><br>
<br>
Bouř žene koráb u divokém běhu.<br>
John lampu klamnou k skále přivěsil<br>
a dí: „Bůh žehnej břehu!"<br>
<br>
A koráb k světlu žene se a v trysku<br>
se náhle přes úskalí překotil,<br>
a stěžněm vězí v písku.<br>
<br>
John zavejsknul si ve syčící pěnu:<br>
„Má dceruška si chystá veselku,<br>
dnes pomohu jí k věnu!"<br>
<br>
A člunek jeho jako liška běží<br>
po těžkých vlnách tam, kde zvrhlá loď<br>
jak černá rakev leží.<br>
<br>
John nenavykl marně tratit času,<br>
svou sekyru hned v koráb zarazil,<br>
v tom z nitra doslech hlasu.<br>
<br>
 „"Jen pospěš, pospěš!"" zní to dutě zdůli,<br>
„"a všeho zboží půli dostaneš,<br>
i všeho zlata půli.""<br>
<br>
John naslouchá a vytřešťuje zraky –<br>
„Aj pakli jedna půle bude má,<br>
toť bude druhá taky!""<br>
<br>
A rychle s člunkem ku břehu uhání.<br>
Po celou noc se k lodi nevrátil,<br>
až teprv po svítání.<br>
<br>
Až po svítání, v bílé ranní době<br>
zas sekyru svou v koráb zaráží,<br>
a uvnitř již jak v hrobě.<br>
<br>
Již voda otvorem si cestu klestí,<br>
teď vyhoupla si první mrtvolu,<br>
John rychle po ní pěstí.<br>
<br>
Tvář mrtvou k sobě obrátil: „Eh kletě!<br>
je po svatbě – já tady za vlasy<br>
mrtvého držím zetě!"<br>
<br>
<br>
<strong>Jan Neruda: Prosté motivy</strong><br>
<br>
<em>Jarní</em><br>
<br>
<em>II.</em><br>
Binokl na očích, v ruce hůl,<br>
kráčím si květnatým dolem,<br>
vážně jdu, jako bych neviděl,<br>
jaro co tropí zde kolem.<br>
<br>
Vždyť je to všechno zas na vlas tak<br>
jako před čtyřceti lety –<br>
po nebi známý ten ptákův zpěv,<br>
po stromech známé ty květy!<br>
<br>
Zase kol děvčátek skotačí<br>
hošíci nezralých boků,<br>
děvčátka písničky zpívají<br>
tištěné tohoto roku.<br>
<br>
Není, ach není v tom postupu,<br>
všechno jde dávným svým krokem –<br>
bojím se, jenom my starší že<br>
moudříme každičkým rokem!<br>
<br>
Bojím se, tak že to bude už<br>
do světa skonání všude,<br>
jaro že povždy ty květy své,<br>
mládí své písně mít bude!<br>
<br>
Kráčím kol hochů a děvčátek,<br>
šveholem, zpěvem až zmámen,<br>
binokl na očích, v ruce hůl,<br>
s nehybnou tváří co kámen.<br>
<br>
<br>
<strong>Jan Neruda: Zpěvy páteční</strong><br>
<br>
<strong>Jen dál!</strong><br>
<br>
Z bouřného času jsme se narodili<br>
a krok za krokem v bouřných mračnech jdem<br>
vstříc hrdě vznešenému svému cíli,<br>
šíj kloníce jen před svým národem.<br>
	My věděli, co na nás cestou čeká;<br>
 byť hrom však bil a mráz nám v kosti vál –<br>
toť jenom česká hudba odevěká,<br>
my při ní půjdem kpředu – dál, jen dál!<br>
<br>
S tím národem, jenž je tak čistý, jasný,<br>
	jak byl by z rukou božích vyšel dnes;<br>
jenž dosud v prsou nese idól žasný,<br>
byť byl i před věky již za něj kles!<br>
Za volnost lidskou – v nás kdys rozekvětla! –<br>
dnes stojí Čech, jak druhdy za ni stál:<br>
	ta myšlenka, která nás ve hrob smetla,<br>
zas k slávě vznese nás – jen dál, jen dál!<br>
<br>
Jen dál! Čas nový nové chce mít činy,<br>
den nový vzešel k nové práci nám,<br>
jeť sláva otcův krásný šperk pro syny –<br>
	však kdo chceš ctěn být, dobuď cti si sám!<br>
Kde přítomnost jak dítě pozastesklá,<br>
vše dávná sláva, byť v ní démant hrál,<br>
je za korábem jenom brázda lesklá –<br>
napněte lana – vzhůru plachty – dál!<br>
<br>
	Pryč se vzdechy, již umlkněte, rety,<br>
že přízeň doby není jasna tak!<br>
Což růže neodvírá svoje květy,<br>
když mezi ní a sluncem rozstřen mrak?<br>
Pryč s klímotem již u kormidla lodi:<br>
	kdo chvíli stál, již stojí opodál,<br>
den žádný dvakráte se nenarodí,<br>
čin dvakrát nezraje – jen dál, jen dál!<br>
<br>
Nám slunce jako jiným skráně zdobí,<br>
nám po noci jak jiným vzchází den,<br>
	jsme jako jiní syny velké doby –<br>
ta žádá však si celých mužů jen!<br>
Pojď sem, pojď sem, ty milounký náš hosti,<br>
by truchlý rej náš plesem zas se zdál,<br>
ty zlatá naděj, smavá troufalosti,<br>
	nes prapor náš, my s jásotem jdem dál!<br>
<br>
My nevíme, co budoucnost nám chová –<br>
však ještě žije českých bitev bůh,<br>
a pro vítězství veliká a nová<br>
je dosud širý dost ten český luh!<br>
	A chce-li bůh snad dát kdys nové seče –<br>
nám stačí hlas husitský na chorál,<br>
dost v zemi železa na dobré meče,<br>
i v krvi železo – jen dál, jen dál!<br>
<br>
Ach hleďme pilně ke korábu svému,<br>
	jsme jeho plaňky, hřeb jsme svěrný v něm,<br>
a věrně, toužně přilneme-li k němu,<br>
zas šťastna záhy bude Česká zem!<br>
Však byť měl Čech již všechno ve svém klínu,<br>
čeho si v nejbujnějších snech svých ždál –<br>
	to lidské moře nezná odpočinu,<br>
ty též ho neznej, stále měj se k činu,<br>
<em>dál, Národe náš drahý, věčně dál!</em>
<br><br>
<li><strong>Neruda, Jan: Básně</strong>, Československý spisovatel, Praha 1956
</TD></TR></TABLE>
</BODY></HTML>
