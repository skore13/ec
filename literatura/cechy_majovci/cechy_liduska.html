<HTML><HEAD><TITLE>Vítězslav Hálek: Muzikantská Liduška</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Vítězslav Hálek: Muzikantská Liduška</b>
<br><br>
<em>III</em><br>
Voda teče, řeči se mluví a lidé se mění.<dd>
Krejza šel k Staňkovům na táčky. Ovšem že někteří těmto táčkám již říkali námluvy, někteří dokonce, že jde již jako do svého, a jiní pak, že už vskutku do svého. Ale to nic nedělá.<dd>
Krejza vešel, matka se usmála, otec přendal dýmku s levé strany úst na pravou, Krejza si samolibě mrknul, a Liduška si toho ničeho nevšimla. Ani to krásné modré oko nepozvedla, aby pozdravila svého ženicha.<dd>
Krejza začal povídat, jaké jest u nich chystání k svatbě, mnoho-li slepic, kuřat, kachen, hus, ovcí a prasat jest na krmníku, mnoho-li strýčků, tetiček, bratranců, sestřenic, dědečků, babiček – vzdálených i blízkých – bude při svatbě, kdo všecko bude že vsi pozván; ale Liduška jako by to neslyšela. Toť se rozumí, že to musila slyšet; jakpak by neslyšela, když to Krejza tak nahlas, tak zřetelně vykládal, že Staněk a Staňková plynuli v proudu otcovských i mateřských radostí. Ale jako by si hlavu postavila a řekla: „Just ne!" – a neslyšela nic. Jako by se jí to ani netýkalo, jako by Krejzova záležitost nebyla též její! A přece byla ona nevěstou. Podivné. Krejza konečně, aby dokázal svou všestrannou zřetelnost, přisedl k ní a bral ji za ruku.<dd>
„Počkejte, padají mi vlasy," pravila Liduška, vyndala lehce ruku svou z ruky jeho a urovnávala si vlasy.<dd>
Toť je už skoro patrno, že naschvál.<dd>
„Jakpak vy se připravujete, Liduško?" tázal se Krejza.<dd>
„K čemu?"<dd>
„Haha! K čemu? Cožpak nevíte, že bude svatba?"<dd>
„Tak?"<dd>
„l ty můj bože! Vy se tomu divíte"<dd>
„Čemu?"<dd>
„Inu že bude svatba!"<dd>
„Čí?"<dd>
„Moje a vaše."<dd>
„Kdy?"<dd>
„Nu, co nevidět."<dd>
„Tak?"<dd>
„Ale víte co, Liduško. To vykání mně se zdá tak cizím. Tykejme si, Liduško."<dd>
„Proč?"<dd>
„Inu, vždyť budem svoji!"<dd>
„Až po svatbě totiž."<dd>
„l toť se ví, že až po svatbě. Ale vždyť si mužem začít tykat dřív, třebas hned."<dd>
„Až po svatbě."<dd>
„Ale jděte, pročpak bysme nezačali hned?"<dd>
Liduška mlčela. Krejza to měl za polovičné svolení.<dd>
„Dej mi hubičku, Liduško," šeptal Krejza a klonil se k jejím ústům.<dd>
„Opovažte se!"<dd>
„Nedáš mi hubičku?"<dd>
„Nedám; až po svatbě."<dd>
„A co když si ji vezmu?"<dd>
„To vám neradím. Vždyť vidíte, že je zde matka. Copak by tomu řekla matka? A otec je taky zde."<dd>
Matka a otec se podívali na sebe, usmáli se, jako by si řekli. „Nu vždyť tomu rozumíme. Hraje si na nevěstu. Však ji hračky přejdou."<dd>
Krejza ale neustále loudil.<dd>
„Copak mi nedáš žádnou hubičku?"<dd>
„Ne."<dd>
„A když budu doléhat?"<dd>
„Počkejte, až přijdu."<dd>
A Liduška se zdvihla a šla ven.<dd>
Nevím, jak dlouho Krejza čekal, až se Liduška vrátí. Ale to vím, že by se byl dlouho načekal, než by se jí, byl dočkal.<dd>
Liduška šla do komory a tam se zamkla.<dd>
„Z toho si nic nedělejte, Krejzo," pravil otec. „To jsou tak dívčí vzdory; přejdou samy sebou. Má sice svou hlavu, to je pravda. Ale co nejde po dobrém – nu, vždyť jsem já otec."<dd>
Matka šla za Liduškou ven, ale nenašla ji. Nevěděla, kam se poděla, a když zkoušela kliku u komůrky a dvéře byly zamknuty, nemyslila, že je dcera v komoře, a vrátila se s nepořízenou do světnice.<dd>
Zatím byl večer.<dd>
Za Staňkovou stodolou se táhla zahrada do polí a zrovna u stodoly stál široký, veliký, bezový keř v plném květu. Před bezem se má smeknout, když se jde okolo, říká se, protože je bez lékem na devadesát devět nemocí.<dd>
Uvidíme později, zdali je to pravda.<dd>
Bez voněl a na jeho větvi si prozpěvoval večerní píseň malý sedmihlásek. Nebyl daleko domova, svého; zrovna pod ním se kulatilo měkké hnízdo a z něho natahovalo krčky pět písklat. Nikdo je nevybral, kluci i holky byli zdrávi jako buci, a proto zpíval sedmihlásek vesele, jako by měl strojit svatby.<dd>
Nikde se ani nic nehnulo, broučkové už podřimovali, mušky ještě bzučely, netopýr ještě nelítal, a sedmihlásek zpíval z plného hrdla.<dd>
Každý člověk má svou hvězdu. A proto vycházely hvězdy na nebi, až milo; a proto se leskly, jako by dnes nebylo na světě neštěstí, a proto se k sobě blížily, jako by na světě nezbývalo nikomu více, čeho by si přál.<dd>
Pod bezovým keřem se něco hnulo a sedmihlásek se ulekl. Uviděv ale, že to je Liduška, že se dívá k nebi, aby si taky našla svou hvězdu, zpíval dále, jako by se bylo ničeho nepřihodilo.<dd>
Bezový keř byl Liduščiným zalíbeným místem. Tam sedávala každý večer, tam se jí skládaly do hlavy ty podivné myšlénky, z nichž záleží lidský život, tam myslívala na Toníčka, tam se bávala v srdci, tam plakávala, tam zpívala svoje písně – a sedmihlásek věděl, že je dobrá jako anděl, že neublíží ani těm jeho písklatům, a proto byl vesel.<dd>
Okolo zahrady šel Toník.<dd>
Láska uslyší i sebelehčí krok.<dd>
Liduška se pod keřem poněkud pozdvihla, sedmihlásek utichnul.<dd>
„Pst!" zvolala Liduška.<dd>
Toník se hned ohlédnul za keřem, a vidě tam svou Lidušku, skokem se přešinul přes nízký plot a již byl u ní.<dd>
„Čekáš zde dlouho, Liduško?"<dd>
„l ne dlouho. Na tebe bych čekala ještě dýl."<dd>
„Tys čekala na mne?"<dd>
„Toníčku, to víš, na kohopak bych čekala?"<dd>
„l jdi, holoubku, vždyť já to vím. Viď, že mne máš ráda?"<dd>
„Mám."<dd>
„Dušinko, dívejme si do očí."<dd>
Políbili se a dívali si do očí.<dd>
„Ale Lidunko, ty máš nějak uplakané oči."<dd>
„l jdi, to se ti jen zdá."<dd>
A Liduška se nutila do smíchu.<dd>
„Věř mi, nezdá se mi to. Prosím tě, tys plakala?"<dd>
„l to bylo jen tak."<dd>
„Kdo ti směl ublížit?"<dd>
„l nic. Tak mi ledacos připadlo na mysl, a to víš, dlouho-li pak to netrvá, že se člověk musí rozplakat."<dd>
„Má dobrá duše."<dd>
„Naši zrovna jako by ani neměli srdce jako jiní lidé. Krejzovi k nám dovolí chodit, vyjednávají o svatbě, ohlášky mají již doma, a dítě jako by jim nestálo ani za otázku, aby se ho optali: Můžeš s ním být šťastna?"<dd>
A Liduška se dala do pláče, do hlasitého pláče. Na srdci Toníkově jako by všecka ta její bolest teprv roztála, to všecko, co za tak dlouhý čas musila v sobě tajit, co ani rodičům nemohla svěřit, jako by se vše bylo proměnilo v slzy, jimž nebránil ani jediný dech, aby řinuly že srdce, jak v něm povstaly, nezkalené, čisté, z nejvnitrnějšího srdce.<dd>
Toník ji nechal, aby se vyplakala.<dd>
„Toť ani otroku se nemůže vést hůř," stkala Liduška. „l ten žebrák se ptá dítěte, co by rádo, a rodiče nevědí, že jejich dítě jest taky člověkem. Prodávají dítě, jako by je celý čas odchovávali na prodej a čekali na kupce, kdo dá více, –o bože, člověku div srdce nepukne. Věř mi, Toníčku, kdybych neměla mít tebe, já bych to nevydržela; buďto bych si vzala život, anebo bych se zrovna musila zbláznit."<dd>
„Upokoj se, dítě mé; vždyť se ti nic nemůže stát," chlácholil ji Toník.<dd>
Lidušce se vskutku ulevilo, že se tak nelíčené vyslovila Toníkovi.<dd>
„Věř mi, Toníčku, často mi připadá, že to ani pánbůh nemůže pokládat za hřích, když si člověk vezme život. Když s člověkem tak nakládají, jako by ani nebyl z nich, když se přáním a slzám mým smějou, jako by ani nebyly hodný, aby je slyšel člověk, jako by slovo dítěte nebylo hodno, aby zavadilo o jich sluch, – Toníčku, já jsem velmi nešťastna!"<dd>
Toník vzal hlavu její na svůj klín, slíbal jí slzy s krásných očí, zlíbal ústa její a tiskl hlavu její k srdci svému, aby tam slyšela, co tluče v jeho ňadrech pro ni a kde je ona domovem.<dd>
Sedmihlásek utichnul. Písklata natahovala krčky, něco jako by žvatlala, ale sameček sletěl k nim, něco jim pošeptal a mlčely taky.<dd>
Nebe již bylo plno hvězd, takže se člověku zdálo, jako by se tam už ani jedna nevešla. Právě jedna padala s nebe, a o tu bylo míň. Čí to byla hvězda?<dd>
Liduška se zotavila.<dd>
Oči její byly jako fialka, když ji umyje ranní rosa. Zahleděla se do těch očí Toníkových a bylo jí, jako by se do smrti své nemohla odtrhnout od nich.<dd>
„Viď, Toníčku, tys nikdy o mně nepochyboval?"<dd>
„Kterak nemožno tobě věřit docela?"<dd>
„Nepochybuj i déle. Nevím, co naši se mnou zamýšlejí a jak nad mým osudem rozhodli. Jest mi to již lhostejné. Ale ať přijde cokoliv, věř, že se ti nezpronevěřím nikdy, a kdyby mne to mělo můj život stát a já se měla stát nešťastnou."<dd>
Toník ji namístě odpovědi políbil.<dd>
Sedmihlásek zase zazpíval, jako by mu bylo přibylo kuráže.<dd>
„Teď se již rozejděme, Liduško; vaši by tě mohli pohřešovat."<dd>
„Však jest mi, jako bych měla jít mezi cizé, když jdu domů. Zdej se tobě o mně, a bud ujištěn, že i mně se bude o tobě zdát, tak jako že jsem věčně tvá."<dd>
„Již vím to dávno, Liduško, že jsi silná dost a že odoláš všemu. Dobrou noc!"<dd>
Ale Liduška ještě nemohla říct: „Dobrou noc!" Tak jako by se měla odtrhnout od srdce svého, tak náramná bolest jí najednou přišla do duše, jako by se navždy měla s Toníkem rozloučit. Padla mu okolo krku, zlíbala celou jeho tvář a horkými slzami ji zkropila. Vlastním násilím se jenom mohla odtrhnout od něho a hlasem štkajícím volala za ním: „Dobrou noc!" –<dd>
Nevešla ani více do světnice, nýbrž zrovna do své komůrky. Ulehla si, zamhouřila oči, a myslíc na Toníčka, myslila i bezpochyby, že jí přijde sen o jejím miláčku.<dd>
Venku se něco šustlo, klika zavrzla, dvéře se otevřely a do komůrky vstoupila Liduščina matka se svíčkou v ruce.<dd>
Liduška se jí lekla.<dd>
„Pro milosrdenství boží, co jest!" vykřikla a usedla si na lůžku.<dd>
Matka neodpovídala. Dělala, jako by něco hledala, převracela věci vrub na vrub, byla brzy tu, brzy tam, a na dceru jako by se nechtěla podívat.<dd>
Konečně postavila svíčku na stůl, odkašlala si a pravila:<dd>
„Kdepaks byla?"<dd>
„Za stodolou, maminko, pod bezem."<dd>
„Sama?" <dd>
Liduška neodpovídala.<dd>
„Nemáš řeč? Bylas tam sama?"<dd>
„Bůh to ví, že nejsem nikdy sama. A jestli ten, na kterého myslím, co mi stačí myšlénky moje, jenž jest se mnou vždy, pakliže ten tam se mnou byl osobně, pak jsem ani tam nebyla sama."<dd>
„No hezky, A ženicha jsi nechala sedět."<dd>
„Já žádného ženicha neznám."<dd>
„Skoro by tak mohlo být. Aspoň se tak, chováš."<dd>
„Takjako vždy. A nezměním se nikdy."<dd>
„No nešť. Ale ať to víš, že na druhý týden je svatba."<dd>
„To nebude, matko!"<dd>
„Toť se ví, zrovna tobě k vůli."<dd>
„Máte-li jinou nevěstu nežli mne, možná. Ale moje svatba nebude, to vám zde slibuju, matko, anebo ať mne bůh zavrhne z milosti své."<dd>
„Nech boha. Tys beztoho již vypadla z milosti jeho. Neboť to nestojí psáno, aby rodiče jednali podle dítěte, jak mu se zlíbí. Rozumíš?"<dd>
„Dělejte si, jak chcete. Moje svatba nebude. Můj pohřeb –to by mohlo být, ale svatba nikdy. Neboť to závisí také od vůle mé!"<dd>
„Hleďme dcerušku! Najednou! Jak umí rozvázat."<dd>
„Proboha vás prosím, maminko, nemluvte již déle do mne, sice mne přivedete o rozum. Odmlouvat vám dlouho nebudu, to buďte přesvědčena. Jednejte si, jak chcete a jak z toho máte rozum, ale mne k oltáři nepřivedete."<dd>
„Snad tě tam ponesem! Bodejť by ne! Hleďme tu velkou paní!"<dd>
Liduška již neodmlouvala ani slovem. Ulehla si do peřin, a jako by se jí to ani netýkalo, co k ní matka mluví; dělala, jako by spala.<dd>
Matka ale pokračovala:<dd>
„Hezké jsou to děti, to je pravda. Hlavu máte jakou! Zvedené jste to holčičky! Rodiče aby vás hejčkali, a vy pak řeknete: Nechci! Dobře tak."<dd>
Liduška se opět pozvedla.<dd>
„Probůh vás prosím, maminko, vždyť přece máte aspoň srdce lidské. Zapíráte-li v sobě matku, buďte aspoň člověkem a nechtějte mermomocí, abych byla nešťastna."<dd>
„Láry fáry! Já všecko tobě k vůli, a co ty uděláš nám k vůli, zdárné děvčátko? Odpovídat umíš, to je pravda, ale mne nezmateš. Svým chytráctvím se nám nevytočíš. To jsou již staré věci, a ty známe podrobně."<dd>
„Nuže, matko, dělejte, jak chcete. Musím-li, půjdu. Ale to vám povídám svatosvatě, že neudělám ani o vlas víc, než co musím."<dd>
Liduška si ulehla a matka v domnění, že dcera svoluje, vzala opět svíčku a odešla z komory. Kdyby se byla Liduška dívala po její tváři, byla by viděla, kterak samolibý úsměv přeletěl matčina ústa.<dd>
Dvéře se zavřely, na místo svíčky vběhly sem paprsky měsíčné a dlely tak klidně na zdi tiché komůrky, jako by zde bylo všecko dobře.<dd>
Pevné rozhodnutí ztuhlo v rozbouřeném srdci Liduščině, oči se přimkly, ústa se usmála – zdálo se jí o Toníkovi.<dd>
Na blízkém bezu zpíval ještě sedmihlásek, hvězdy se leskly na nebi a u Staňků ztichlo vše.<dd>
Snad bylo vše dobře.
<br><br>
<li><strong>Hálek, Vítězslav: Povídky</strong>, Odeon, Praha 1968
</TD></TR></TABLE>
</BODY></HTML>
