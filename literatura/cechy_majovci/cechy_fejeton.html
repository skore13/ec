<HTML><HEAD><TITLE> Jan Neruda: Kam s ním?</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jan Neruda: Kam s ním? </b>
<br><br>
<i>Úvodní modlitba spisovatelova. </i>Všemohoucí nebe! Chraňiž dnes milostivě myšlenky mé i ostříhejž vtipy moje, aby nevzbudily nelibost mocností této země, aniž ublížily mravnosti a jiné čistotě mým milým spoluobčanům nebo na zdraví číslu našemu zítřejšímu, jež je  nedělní – Amen!" – – – Tak! – <br>
<br>
Byl čtenář už někdy ráno na ulici? Já nechci čtenáře urazit, já vím, že čtenář je nóbl a nemá zapotřebí, aby vstával před devátou, – no ale, náhoda! A když tedy náhoda ho vyvedla někdy z domu dřív, zajisté že sobě při známém svém bystrozraku povšimnul, že na ulici jsou nejen lidé, nýbrž i věci, jichž tu jindy nevídává. Jakož také při známé jeho duchaplnosti není pochyby, že o těch lidech a věcech, hlavně ale o těch věcech, pak přemítal. Někde u domu stojí starý džbán. Někde na pokraji chodníku sdrátovaná bandaska. Někde uprostřed ulice leží pekáč. Jak tam přišly ty věci? Vyšly si za noci z nestřežených polic a netrefily pak domů, když se rozbřesklo ráno? Ztratily nějakou náhodou, při ranním nakupování, svou kuchařku a čekají .teď zde jako dobře vycvičený pes, který osamotněv usedne třeba doprostřed cesty a ohlíží se, až si ho pán zase najde? –<dd>
Nu dobře. Ted se mluví o choleře a o přípravách na ni – prosím čtenáře, aby mne nevyrušoval, aby se neptal, jakže to souvisí spolu, – jen ať mne nechá klidně psát a psát, nakonec se přece jen uvidí zase, že nemluvím tak příliš hloupě! Tedy: mluví se o choleře. Co prý člověk má všechno dělat, aby jí zabránil. Především: čistota bytu je prý půl zdraví. Dezinfekce vzduchu je prý také půl zdraví. Zdravé maso hovězí, telecí a vepřové je prý rovněž půl zdraví. Dobré plzeňské pivo je prý opět půl zdraví. Summa summarum: když dá na všechny předpisy řádně pozor, je prý člověk v době cholery dvaapůlkrát zdravější, nežli je vlastně zapotřebí. Proč bych ale nedal na všechny předpisy úpěnlivě pozor, když jsou a) k mému zdraví, b) když plnění předpisů ouřadních člověka zároveň plní rozkoší nevýslovnou!?<dd>
Jakmile jsem si tedy na nejbližším nároží přečetl dotyčné magistrátní nařízení, přerušil jsem ihned procházku svoji a vrátil se domů. No – já myslím, čisto je tu dost! Podlaha a nářadí je pod stálým a pečlivým dozorem mé Anče. Knihy jsou sice jen pod dozorem mým vlastním, ale domnívám se, že trochu prachu jim ani neškodí – vždyť vypadají sice tak okázale, tak chlubně a hloupě! A ostatek – hm, ostatek už vlastně žádný není. Leda tedy lože – copak by ale mohlo být ve světě čistějšího nežli mládenecké lože!<dd>
Polštáře   jako  dvě   labutě.   Pokrývka   jako  plášť   lilie. Poslámka jako sníh. Žíněnky jako buchtičky. Slamník – – slamník – –<dd>
„Ančo!"<dd>
„Račte?"<dd>
„Kdypak jsem si dal naposled přecpat svůj slamník?"<dd>
„To já nevím – co jsem tady, ne, – už musí být samá řezanka." –<dd>
Anča je u mne šest let. Vzpomínám zpátky, až za těch
šest let – marné vzpomínání! Koupil jsem ten slamník,
vycpaný a prošitý, ještě za dob růžového svého mládí – –<dd>
„Ančo!"<dd>
„Račte?"<dd>
„Tady máte 75 krejcarů – dojdete ihned k senaři pro tři otepě slámy – ihned, povídám!"<dd>
Anča   letí.   Anča   přivlíkne   tři   otepě   slámy.   Chytne slamník, výpáře prošívání, rozpáře šve, zamuchlá uvnitř slámou –<dd>
„Ale – kampak dáme tu slámu starou!?"<dd>
Přece jen je rozum ženský bystřejší než náš! Na to bych byl nepřipad ještě dlouho! Ano, vždyť nežli cpeme nanovo, musíme dřív vyndat slámu starou a – kam s ní? Vyhodit ji okny, někomu na hlavu?<dd>
„Kampak se dává taková sláma stará?"<dd>
„To já nevím!"<dd>
„Hm," povídám najednou, „zde tumáte peníz, jenž je šesták. Jděte tamhle do toho vysokého domu. Tam mají jámu na smetí – dejte domovníkovi ten peníz šesták a on vám dovolí, abyste do jámy vysypala slamník." Vždyť on rozum mužský také není zrovna k zahození!<dd>
Šla a přišla. Ze prý domovník nechce. Že prý tam do jámy házejí služky také horký popel a sláma by se mohla vzchytit. A jáma by prý také byla brzy plna a sedlák si teď pro smetí nepřijede, až v zimě, teď prý má doma dost co dělat.<dd>
„Tak co?"<dd>
„Já nevím!"<dd>
„Ale, ale!" volám po chvíli – mozek mužský je až obdivuhodně plodný! –, „zejtra je středa, obecní vůz přijede pro smetí l Vezmete ten peníz šesták, dáte polovinu smetaři, který zvoní, polovinu kočímu, a vysypou vám to sami na vůz."<dd>
„Dobře, ale na čempak račte dnes tedy spát? Slamník už nemohu dát do postele, je rozpárán, sláma by propadala skrz prkýnka –"<dd>
„Arci – no ale – budu spát tedy na zemi! Rozložíme postranní, dlouhý ten polštář tamhle z pohovky na zem, pěkně na něj usteleme – a budu spát jako kníže – to bude feš!"<dd>
Také jsem spal jako kníže. A hned ráno vynesla Anča slamník na chodbu přede dveře, a čekali jsme. Zvoník přišel a já se honem vyložil z okna, abych byl procedury svědkem. Vůz přihrčel, Anča se vyhrnula se slamníkem před dům.<dd>
„A kdyby mi dávali zlatku, já jim to na vůz nevezmu –já nesmím, mám zákaz!" zvolal kočí a prásk do koní.<dd>
Anča táhla slamník zase domů.<dd>
„To je už hloupé!" povídám.<dd>
„Je to hloupé," potvrzovala Anča.<dd>
„Tak přece se k něčemu mějte – propánaboha! – zeptejte se někde, co dělají lidé jiní!"<dd>
Anča letí. Asi za hodinu zase přiletí. „Že prý nejlíp to spálit v kamnech."<dd>
„Inu ovšem – že nás to nenapadlo! Tedy palte! A víte co? Jděte se po domě trochu poptat, nebudou-li někde péct buchty a nepřejou si pořádně podpálit troubu? Nebo propláknout pec – rozumíte?"<dd>
Anča letí už zase. A pak vyřizuje, že prý nikde nebudou péct buchty a nikde že si nepřejou propláknout pec. Ona ale že už musí teď do trhu a hrát si s tím spalováním že prý nemůže také, až tedy večer. Ze prý aby člověk pak pořád při tom seděl. – Nu dobře!<dd>
Nadešel večer a odbyla se večeře. Anča začla tahat slámu, dělat věchty a strkat je do pece. Já jsem si zasedl do pokoje k psacímu stolku a naslouchal, jak to z kuchyně do komínu pěkně táhne a hučí. Kouřil jsem spokojeně viržinku svoji – já tenhle hukot v komínu mám náramně rád!<dd>
Náhlý hřmot před domem. Lidské hlasy venku, zvonění pak na dům. Vyskočím a naslouchám do chodby, cože se děje. Ze prý u nás z komínu lítá oheň a lítá až na třetí střechu.<dd>
„Propánaboha, Ančo, – přestaňte pálit! Honem s tím slamníkem někam do pokoje, a přijdou-li na nás, tvařte se, jako byste nevěděla ani muku. Jsou kamna rozpálena?"<dd>
„I toto – od těch pár věchtů – studena jsou skoro!"<dd>
Nepřišli – zaplať pánbůh! Oheň přestal po střechách lítat a lidé na ulici se po nějaké hodince rozešli.<dd>
Bafal jsem mrzutě do stropu. A hodně mrzut ulehl jsem pak zase na zem.<dd>
Ovšem následující jitro mne zase osvěžilo. Vyšel jsem si ihned ven, abych pátral. Ptal jsem se policejního strážníka. Ptal veřejného posluhy. Ptal všech svých paniček známých.<dd>
Strážník salutoval: „To já nevím." Posluha nadzdvihnul čepici: „Prosím, to nevím." Paničky řekly jedna jako druhá: „Ano, s takovými věcmi je to věc těžká!"<dd>
„Holka, holka," povídám Anče zase doma, „to bude potíž! – Ale co naplat, takhle to nenecháme přece! Umíte kornouty dělat – ne? No já vás naučím, pojďte!" A dělali jsme kornouty a nacpávali slámou. A když jich byla už tak hromádka pěkná, nacpal jsem si jich něco do kapes, šel zas na procházku a trousil kornouty, kudy jsem chodil. Téhož dne byl jsem na procházce ještě šestkrát. Následujícího dne pak dvanáctkrát.<dd>
Prováděl jsem to tak po čtyry dny, a pak se ukázalo, že jsme ze slamníku vyprázdnili zrovna jen malý cípek. A počítal jsem, že bych byl musil asi sedm měsíců takhle chodit.<dd>
Zajisté nepotřebuji říci, že jsem už stonal. Na nic jiného jsem už nemyslil. V hlavě jsem měl už jenom slámu a před očima také slámu. Tamhle v tom koutě pokoje stály tři snopy, tamhle v tom koutě nebohý můj slamník, a tamhle zas z pohovky ten polštář dlouhý – kam – kam obrátit očí!? A když jsem v noci ulehal na zem, klel jsem a huboval, že to bylo věru až hanba. Nespal jsem téměř, vstával jsem ráno už před slunce východem a utekl hned zas na procházku.<dd>
A při jedné té procházce se tedy stalo, že jsem sobě všimnul na ulici pravé oněch džbánů, bandasek a pekáčů, jichž sobě bystrozraký čtenář všimnul ovšem hned na počátku tohoto článku.<dd>
S těmi džbány, bandaskami a pekáči má se to ale takhle: Každý Pražan smí mít nějaký džbán, popřípadě bandasku, a také pekáč – v tom není závady a na to není trestu. Ale ono se stane, že džbán například se rozbije, – a teď to začne! Kam s ním!? Vyhodíš-li jej na dvůr, přinutí tě domovník, abys si jej vzal hezky zase zpátky. Vyhodíš-li jej na ulici, sebere tě strážník. Vyhodíš-li jej smetařovi na vůz, smetař ti jej shodí. Nevezme ho ani za nejlepší diškreci, má přísný zákaz. – Dobrá. Vezmeš tedy džbán v noci, vyjdeš na ulici a postavíš jej nepozorován – no kamkoli. A následujícího dne sebere jej smetař pěkně z ulice, i bez diškrece, a je dobře.<dd>
Projela mne myšlénka hanebná! Jakpak kdybychom tedy já a Anča chytli v noci slamník, donesli jej tamhle za roh a slámu vysypali!? – Myšlénka rozhodně nepěkná – nepořádná – protizákonní – ale přiznám se: mně se líbila! Člověk se ach tak snadno stane špatným!<dd>
Arci – já mám malér. Najednou, bůhví odkud, bude tu stát patrola. Bude chtít, abych tu slámu zase sebral. Já se budu bránit, spáchám naposled nějaký mluvený zločin, seberou mne, odvedou – pojednou bude po mé dosavadní bezouhonnosti občanské – ale to už je všechno jedno – já –<dd>
„Milostpane – milostpane," – vrazila pojednou Anča do pokoje – „já už vím, kam s tou slámou! Mlíkařka – ta, která tamhle s vozíkem stává – beře prý ji ráda, potřebuje stlaní doma pro chlív! Zítra jí to dáme!"<dd>
„Je to ale jisté?"<dd>
„Jisté!"<dd>
Co mám říci ještě dále!? Spal jsem tu noc dobře. A následujícího jitra nesli jsme tedy já a Anča slamník k mlíkařce, když se byla Anča ovšem ještě dříve pozeptala, zdali dárek náš vskutku také přijme.<dd>
Byl to okamžik krásný! Když nám mlíkařka podávala prázdný pytel zase zpátky, byl jsem překonán dojmem, políbil jsem jí ruku, obejmul vřele její kobylu a kráčel pak se zaroseným zrakem domů.<dd>
A doma jsme chytli čerstvou slámu, a cpali tedy znovu. A když byl slamník zase už plný, chyt jsem Anču, začal hvízdat „Na tý louce zelený" a točili jsme spolu kolem, slamníku sousedskou, až se nám zatočila hlava. –<dd>
To je ta celá historie, tak jak se stala a jak ji povídám. Je pěkná a časová; jsem s ní spokojen, končím. – – <br>
<br>
<em>Závěrečná modlitba spisovatelova.</em> „Všemohoucí nebe! Děkuju ti vroucně, že jsi mne dnes přede všemi myšlenkami milostivě zachránilo a ostříhalo vtipy moje, takže jsem nevzbudil ani nelibost mocností této země, aniž ublížil na duševní čistotě milým spoluobčanům svým nebo na zdraví zítřejšímu našemu číslu, jež je nedělní – Amen!"<br>
<br><br>
<li><strong>Neruda, J.: Obrázky z domova i ciziny</strong>, Československý spisovatel, Praha 1983
</TD></TR></TABLE>
</BODY></HTML>
