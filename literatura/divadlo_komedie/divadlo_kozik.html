<HTML><HEAD><TITLE>František Kožík: Největší z pierotů</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>František Kožík: Největší z pierotů</b>
<br><br>
<b>Zrození Pierotovo</b><br>
Přátelství divadla Funambules s Divadlem akrobatů se už neobnovilo. Obojí ředitelství se navzájem pozorovalo s podezřením ze zákulisních záměrů; se závistí, která se časem změnila v novou nevraživost. Nějakou dobu doznívala v plakátech na vratech divadla, jimiž ředitelé spolu polemizovali a obraceli se na obecenstvo jako na jediného soudce a rozhodčího. Ale když Bertrand uznal, že tím vlastně dělá reklamu i své soupeřce, ustal v duelu a věnoval se opět výhradně vlastnímu podniku a jeho zvelebení. Byl proto náchylný všem dobrým radám a podnětům, které mohly program divadla obohatit.<dd>
„Bertrand čeká. Co tedy vlastně chceš?" přivítal příštího dne Felix Kašpara.<dd>
„Chtěl bych si změnit úlohu vojáka a opilce."<dd>
„Co bys chtěl hrát? Snad ne knížete s kytarou?"<dd>
„Pierota."<dd>
Pak jsou v ředitelské místnosti, Bertrand s Fabienem sedí v křeslech, Felix přisedl na roh bedny v koutě a Kašpar, v důvěře v dobré síly, které se ukázaly v jeho životě, vysvětluje. Víc než slova působí jeho gesta, jeho mimika.<dd>
„Hlavní postavou každé němohry je Harlekýn," míní Bertrand, ale pozorně naslouchá. „Potřebujeme k němu komické postavy."<dd>
„Proto chci hrát Pierota."<dd>
Nezpovídá se, jak velké příběhy by si pro něho představoval.<dd>
Zatím jen žádá, aby mu dovolili připojit Pierota ke komediím místo drobných, bezvýznamných úloh.<dd>
 <dd>
„Pan Fabien ví, že o tom přemýšlím už dávno. Uvažoval jsem taky, jak by měl být oblečen."<dd>
„Máme přece pro něho kostým. Tak ho hrával Blanchard, tak Charpigni."<dd>
„Ten utažený kabát překáží v tanci. Charpigni nosí široký límec, ale já ho nechci, protože kryje ústa. A na ústa musí být vidět."<dd>
Pohlížejí na něho zpola s opovržením, asi jako na oslíka, který se tváří jako kůň, ale zároveň s podivem, kde se v něm vzalo najednou tolik jistoty.<dd>
„Představuješ si ho tedy jako Gilla, v modré blůze?" ptá se Bertrand.<dd>
„Spíš jako paňácu, v károvaných šatech!" navrhuje Fabien.<dd>
Kašpar se zahleděl před sebe, jako by tam viděl sebe sama v novém kostýmu, a řekl skoro s nábožným přízvukem:<dd>
„Chtěl bych mít volnou halenu, blůzu s velkými knoflíky, celou bílou. Chtěl bych mít široké rukávy, široké kalhoty, při každém pohybu plno záhybů. Jen tak jde kostým s hercem a dýchá s ním."<dd>
Fabien pohlédne na Bertranda a oběma napadne: kdo mu o tom udělal přednášku? Felix hledí na Kašpara s podvědomou úctou. Ale Deburau neříká nic než výsledek dlouhých nočních úvah, zkoušek před zrcadlem, všeho, co najednou dozrálo k činu, který chce na svět.<dd>
„A tvář by zůstala bílá"?<dd>
Jistě. Ale na hlavu tuto čepičku."<dd>
Kašpar si nasadí Justýnin výtvor, černou a přiléhavou pokrývku, která schová vlasy.<dd>
„Charpigni nosí bílou."<dd>
„Ano, ale k ní špičatý klobouk jako Blanchard, jako jsem dosud nosil i já. Ptal jsem se chlapců z ,ráje:, z bidýlka. Pro tu střechu není vidět do obličeje."<dd>
Jaký tedy klobouk?"<dd>
„Žádný. V němohře je přece hlavní obličej, ruce jen dopovědí. Podívejte se!"<dd>
Všichni musí uznat, že pod černou čepičkou je bílý obličej výraznější a že kus látky, který zavlaje při pohybu, postavu oživí. Nikdo nenachází námitku, ale všem třem je podivné, že zapomínaný Deburau by jim měl takhle otevřít oči.<dd>
Jenže opilec se má šklebit a potácet," napadlo Felixovi, „a ty vypadáš unyle."<dd>
„To je pravda," souhlasí Fabien. „Tváří se jak na pohřbu."<dd>
Zarmouceně přisvědčil, obrátil se, jako by přijal výtku, ale klopýtl a zapotácel se. Ve tváři se mu nehnul ani rys, a přece všichni, ať chtěli nebo ne, museli se zasmát.<dd>
A Kašpar s potměšilým výrazem udělal vítězné gesto: Tak vidíte!<dd>
„Dobrá, jdi!" řekl Bertrand. „Zkus to! Uvidíme na jevišti!"<dd>
A když se za Kašparem a za Felixem zavřely dveře, obrátil se na Fabiena:<dd>
Jestli se nemýlím, milý kolego, přijde na našem jevišti na svět nová postava!"<dd>
„Opravdu se tak nikdo nikdy neoblékal?" zapochyboval Fabien.<dd>
„Můžete se spolehnout na moje zkušenosti. Nikdo!"<dd>
„Nakonec rozhodne obecenstvo."<dd>
„Podle toho, jak zahrál za Felixe Harlekýna..."<dd>
„Sám říkáte, že napodobit není ještě hrát."<dd>
Ani Kašpar se nemohl dočkat jeviště. Chtěl znát jistotu a vynutil by si ji, i kdyby měl jít tančit na chodník před kavárny. Šel by do cirkusu, dal by se najmout do divadla voskových figur, jen aby se mohl objevit jako Pierot před obecenstvem a přečíst si v jeho očích úsudek.<dd>
Hry ve Funambules byly ustálenou improvizací herců, kteří znali dokonale své úlohy a stupnice pohybů a výrazů. Tato drobná změna nemohla nikoho přivést z míry. Hlupák, chce se vyvyšovat, řekli si jen. Ale dovedli by hrát s kýmkoli, kdo by mezi ně přišel z obecenstva nebo spadl z nebe.<dd>
Přesto se Felix-Harlekýn starostlivě obrátil, když se místo podnapilého vojáka přišoural na jeviště bledý Pierot. Zahráli s Kolombínou předepsaný úlek a překvapení. Pierot se na ně rozehnal, jako to dělával voják – jeho tvář se však přitom ani nehnula. V půli cesty klopýtl a upadl. Lidé se zasmáli a smáli se dál, když se Pierot zvedl. Ani teď se jeho tvář nepohnula, a přece bylo znát, že přemýšlí. Poškrábal se na čele a bradě. Proč jsem sem vlastně přišel? Musím se vrátit, snad si to připomenu. Zopakuji si příchod. Obecenstvo mu rozumí a zvědavě ho sleduje. Pierot se rozbíhá a padá. Hned pak zvedne hlavu a čeká, jestli se mu rozbřesklo. Nic. Tedy ještě jednou. A znovu! Kašpar se otáčí a rychle, ještě rychleji se vrací, rychleji padá, chce ze sebe vytlouci ztracenou myšlenku. Pak už se ani nezvedá a jen sebou tluče na zemi. Lidé se bouřlivě smějí. Ale všechna snaha byla marná. Pierot leží vyčerpán. Dobrá, nechá toho. Vstává. Jak je obrácen zády k Harlekýnovi, je ohnut, hlava mu bezvládně visí mezi koleny. Vtom spatřil Harlekýna. To je příčina! Proto přišel. Chce se rozběhnout tam, kde vidí výtržníka, obličej a ruce vyrazí tím směrem – ale hlava byla ještě mezi koleny, tělo se překotí a je z toho nová kaskáda, komický pád a pak prudký kozelec dozadu. Vstane a rozběhne se, ale právě na opačnou stranu. Konečně si to namířil správně. Dostihne Harlekýna! Už ho má!<dd>
Ano, protože Felix zapomněl utíkat. Marně ho Kolombína táhne za sebou. Z Harlekýna se stal divák. Ale měl Pierotovi uniknout. Jak to napravit?<dd>
Kašpar cítí, že mu patří pozornost obecenstva, že mu patří jeviště. Mohl by hrát svého Pierota jakkoli dlouho. Zaváhá nyní, chytil-li vskutku člověka, který ho rušil. V jeho obličeji je výraz: Je možné, že by se mi tak snadno něco podařilo? Nedůvěřuje svému štěstí. Ten mladík měl přece s sebou dámu. Obchází Harlekýna a hledá ji. Felix použije vhodné chvíle k útěku. Kašpar běží za ním. Situace je zachráněna.<dd>
Sál se během výstupu nepřestal bavit. Lidé rázem pocítili k nově oděné postavě náklonnost.<dd>
Kašpar jde do šatny. Tají dech strachem, co mu řeknou. Ale něco v něm jásá: Ano! Ano!
<br><br>
<li><b>Kožík, František: Největší z pierotů</b>, Orbis, Praha 1996
</TD></TR></TABLE>
</BODY></HTML>
