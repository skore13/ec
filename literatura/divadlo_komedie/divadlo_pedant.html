<HTML><HEAD><TITLE>Flaminio Scala: Pedant</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Flaminio Scala: Pedant</b>
<br><br>
<b>Osoby komedie</b><br>
<i>Pantalone, Benátčan <br>
Isabella, manželka <br>
Orazio, syn <br>
Pedrolino, sluha <br>
Graziano, doktor <br>
Flaminia, dcera <br>
Fabrizio, syn, bezvousý mladík <br>
Burattino, sluha <br>
Cataldo, pedant Oraziův <br>
Kapitán Spavento, cizinec <br>
Harlekýn, sluha <br>
(Nosič)</i><br>
<br>
<b>Rekvizity</b><br>
<i>Velká měděná mísa, tři velké nože, troje řeznické šaty, košile pro Catalda, dlouhý provaz, hole na bití</i><br>
<br>
<b>Benátky</b><br>
<br>
<i>První akt</i><br>
<b>Pantalone (Orazio)  </b>     musí vyslechnout výtky svého syna Orazia, že je hýřil a kurevník, že ztrpčuje život jeho matce Isabelle. Pantalone ho okřikuje, že si chce žít po svém; v tu chvíli<br>
<b>Cataldo</b> pedant přiběhne, vloží se mezi ně laskavými slovy, neboť byl Oraziovým učitelem, a odvádí Pantalona. Orazio: že jeho otec nezná pedantovu špatnou povahu, že se jeden k druhému hodí; v tu chvíli <br>
<b>Isabella (Pedrolino)  (Nosič)    </b>      tluče Pedrolina a nosiče, protože je nachytala ve sklepě, kde chtěli ukrást bečku vína. Nosič uteče. Orazio kárá matku. Isabella říká, že je kus ničemy jako jeho otec a že se pomstí a vstoupí do domu. Orazio odchází sklíčeně a Pedrolino odejde, aby vyhledal Pantalona.<br>
<b>Kapitán (Harlekýn) </b>   jenž přichází z Neapole, aby pokračoval v cestě do Milána, říká, že se mu líbí v Benátkách, dotýká se jejich předností; v tu chvíli <br>
<b>Isabella</b> v okně spatří Kapitána, upustí šátek; Kapitán ho zvedne. Isabella vyjde; Kapitán jí chce vrátit kapesník; ona ho nechce, nabízí mu další. Kapitán jí daruje prsten; ona ho přijme. Kapitán se jí ptá, je-li provdaná, Isabella s povzdechem přisvědčí; v tu chvíli přichází Pedrolino; ona ho spatří a odejde do domu.<br>
<b>Pedrolino</b> vejde, stojí stranou, slyší povzdech a viděl, jak Isabella dostala prsten; vtipkuje s Kapitánem, říká mu, že ta žena, s níž právě mluvil, je jeho manželka. Kapitán ho prosí, aby mu našel nějakou mladou krásku pro potěšení, že jí může slíbit hodně věcí. Pedrolino: že mu dohodí svou ženu. Kapitán odejde s Harlekýnem. Pedrolino: že chce, aby se Pantalone všechno dozvěděl, to bude pomsta za výprask; v tu chvíi<br>
<b>Isabella</b> v okně všechno slyšela, zavolá Pedrolina jako svého manžela, vyjde z domu a napodobuje ho; pak mu hrubě spílá, řekne, že prozradí všechny jeho darebácké kousky Pantalonovi a vejde do domu. Pedrolino si zoufá, odejde.<br>
<b>Orazio</b> trápí se pro svého otce a pro Flaminii, neboť je do ní zamilován; v tu chvíli<br>
<b>Flaminia</b> v okně, rozpráví s Oraziem, hrají scénu opětované lásky. Flaminia mu pak řekne, že Fabrizio, její bratr, ho chce požádat o službu, že ho pošle ven; zajde. Orazio zůstane; v tu chvíli<br>
<b>Fabrizio</b> prosí Orazia, ať udělá cokoli, aby ho jeho učitel přijal za svého žáka. Orazio: že to udělá, ale jako odměnu chce dostat jeho sestru Flaminii za ženu. Fabrizio říká: „Tak dobře, vy zařídíte, abych se stal žákem vašeho učitele a já zařídím, aby se moje sestra stala vaší ženou"; ihned vejde jeho otec, řekne:<br>
<b>Graziano</b> „Ty se nestaneš žákem jeho učitele, ani on nedostane za ženu mou dceru"; ihned vběhne<br>
<b>Pedrolino</b>  jenž řekne: „Fabrizio se stane pedantovým žákem a Orazio dostane za ženu vaši dceru." Graziano se směje, řekne: „Kdo mu ji dá?" Pedrolino odpoví: „Třeba já." Graziano pošle Fabrizia domů, pak se posmívá Pedrolinovi, odejde. Pedrolino říká Oraziovi, aby tuhle starost nechal na něm, říká, že by mu chtěl něco říct o jeho matce; v tu chvíli<br>
<b>Isabella</b> která oknem všechno slyšela, vyběhne z domu s holí a Pedrolinovi řádně natluče, málem se otočí i na Orazia, který se nebrání a odejde. Isabella vyhrožuje Pedrolinovi, odejde do domu; on zůstane na jevišti a pláče; v tu chvíli<br>
<b>Harlekýn</b> s talířem makarónů, které Pedrolinovi posílá Kapitán, dává mu je. Pedrolino je plačky přijme, říká, že pláče pro neštěstí, které se přihodilo jeho ženě, a plačky začne jíst. Harlekýn se rovněž rozpláče a plačky se pustí do jídla; v tu chvíli<br>
<b>Burattino</b> vidí, jak pláčou a jedí makaróny, rovněž se rozpláče a plačky se pustí do jídla i on; když dojedí, Pedrolino plačky řekne Harlekýnovi: „Polibte panu Kapitánovi ruku, že nechám děkovat" a odejde. Burattino říká něco podobného, plačky a odejde. Burattino pláče a vylizuje talíř, odchází a končí první dějství.<br>
<br>
<i>Druhé dějství</i><br>
<b>Pantalone (Pedrolino</b>)    se dovídá od Pedrolina, že jeho manželka dala cizinci Kapitánovi kapesník a přijala od něho jako dar prsten, a také o výprasku. Pantalone se diví, nikdy neslyšel, že by se jeho manželka dopustila něčeho nečestného; v tu chvíli<br>
<b>Graziano</b> přijde a říká Pantalonovi, že jeho služebník chce provdávat cizí dcery podle vlastní hlavy; pak vybízí Pantalona, aby dohlédl na svou domácnost, kárá ho za život, jaký vede na stará kolena; v tu chvíli<br>
<b>Harlekýn</b> se vyptává Pedrolina, jak se vede jeho ženě, oslovuje ho Pane Zprostředkovateli. Pedrolino řekne Pantalonovi, že je to blázen, vystrčí ho; v tu chvíli<br>
<b>Cataldo</b> pedant přichází, všichni ho zdraví, Pantalone mu vypravuje, co se přihodilo mezi jeho manželkou a cizím Kapitánem, říká, že se všechno dozvěděl od Pedrolina; v tu chvíli<br>
<b>Fabrizio</b> zdraví pedanta k nelibosti svého otce Graziana, jenž považuje pedanta za zlotřilce; jakmile si pedant povšimne, že ho Graziano má za to, čím opravdu je, jemu na zlost se lísá k Fabriziovi a věnuje mu knížku pedantských veršů, které napsal Fidenzio, mistr všech ostatních pedantů. Pantalone se Catalda ptá na radu v té věci, o níž mu vypravoval. Pedant: že Pedrolino neměl právo nic takového říkat a aby ho nechal s manželkou o samotě, že na ní vyzví pravdu. Pantalone souhlasí; v tu chvíli<br>
<b>Orazio</b> vejde, zdraví učitele; pedant ho kárá, proč si nehledí studia a domu, vytýká Pantalonovi, že ho dlouho nechal bez jeho dohledu; pak jim dodá mravní povzbuzení a pošle všechny pryč; když zůstane sám, rozpráví o svém životě, o svých neřestech, jak pod rouškou předstírání a morálky skrývá všechny svoje ničemnosti. Tluče u Isabelly. <br>
<b>Isabella</b> vyjde z domu, zdraví pedanta, který jí v předstíraném pláči říká, jak ji vlastní manžel pomlouvá, že přijala od Kapitána prsten. Isabella se přizná, že velmi pochybila a že za to může její manžel, který běhá za ženskými. Pedant jí říká, že když potřebuje ukojit nějakou choutku, neměla by se utíkat k cizincům, ale k lidem, kteří mají přístup do domu a které dobře zná a obratnými slovy se jí sám nabízí, že ji ukojí a smíří s manželem. Isabella vesele vchází do domu, aby se smířila s manželem. Pedant: že poznal, že ho Isabella bez váhání uspokojí, vesele odejde.<br>
<b>Pedrolino</b> vše vyslechl v ústraní, říká, že pedant je lump a že paní je s to ho uspokojit; v tu chvíli<br>
<b>Flaminia</b> v okně se Pedrolina ptá na Orazia; v tu chvíli<br>
<b>Kapitán</b> spatří Flaminii, vyptává se Pedrolina na dívku. Pedrolino: že je to dcera na vdávání, ať si s ní promluví, že zajde do domu a zdrží všechny, aby měl možnost promluvit si s ní. Vejde do domu, postaví se k oknu za Flaminii a napodobuje její hlas, řekne mu, aby přišel přestrojený za nosiče, že ho pustí do domu, aniž by vzbudil v domě podezření, ať přijde za půl hodiny. Kapitán odejde a ona zmizí. <br>
<b>Orazio</b> vše vyslechl a zoufá si; v tu chvíli<br>
<b>Pedrolino</b> vyjde z domu, chlácholí Orazia, říká mu, že tohle vymyslel on, slibuje mu, že Flaminia bude jeho, ale musí ho chránit před pedantem; odvádí ho, že mu musí říct spoustu věcí, odcházejí.<br>
<b>Pantalone (Graziano)</b>    čeká, co mu pedant poví o pletkách mezi jeho ženou a Kapitánem. Graziano mluví špatně o pedantovi, že ho považuje za ničemu a pochlebníka. Pantalone ho brání. Graziano tluče na dveře domu. <br>
<b>Fabrizio</b> vyjde z domu; Graziano se ho ptá, zda viděl pedanta. On řekne, že nikoli; v tu chvíli <br>
<b>Cataldo</b> pedant vejde, všichni ho zdraví, on řekne Pantalonovi, že jeho manželka je nejctnostnější a nejpoctivější žena, jaká kdy žila na světe, a že si přeje, aby se s ní na věky usmířil. Pantalone souhlasí; Cataldo ji volá.<br>
<b>Isabella</b> vyjde z domu a na pedantovy prosby a přesvědčování se smíří s manželem; nyní se dobrý pedant se všemi loučí, řka: „Pokoj s vámi," a s těmito slovy políbí jednoho každého, naposled Isabellu, a odejde. Fabrizio udělá totéž, odejde. Graziano udělá totéž, odejde. Isabella obejme manžela, políbí ho a řekne: „Mír s námi" a vesele vejdou do domu a končí druhý akt.<br>
<br>
<i>Třetí dějství</i><br>
<b>Orazio  (Pedrolino)</b>  zuří na pedanta a Isabellu kvůli tomu, co o nich řekl Pedrolino, a že by je nikdy nepodezříval z takových špatností; v tu chvíli<br>
<b>Flaminia</b> vyjde z domu a s Oraziem zahraje scénu dvoření. Pedrolino řekne, že Kapitán by měl dostat výprask; v tu chvíli<br>
<b>Kapitán</b> přichází jako nosič; dají mu do těla; v tu chvíli<br>
<b>Flaminia</b> předvádí něžnosti, aby ho odvedla do domu, pak ho tluče. Kapitán utíká; potom si Orazio a Flaminia podají ruce na znamení manželského svazku; v tu chvíli<br>
<b>Burattino</b> přibíhá, říká, že nechce, aby cokoli dělali; oni ho chlácholí; vchází do domu s Flaminií. Orazio odchází, aby vyhledal otce. Pedrolino zůstane na scéně, láteří na pedanta; v tu chvíli<br>
<b>Pantalone  (Isabella) </b>    přichází a blahořečí pedantovi, který mezi nimi zjednal shodu a mír. Isabella se usmívá, vypráví manželovi o všem, co se stalo mezi ní a pedantem, a jak jí dal najevo, že bude ukájet její choutky. Pantalone žasne, vždycky ho považoval za ohromného poctivce, a prosí svou ženu, aby mu dokázala, že je to ničema. Isabella: ať ho vyhledá a řekne mu, že v noci nebude spát doma, že se musí pro něco velice důležitého zdržet na noc mimo město. Pantalone: že to udělá. Ona vejde do domu, on zůstane na scéně; v tu chvíli<br>
<b>Graziano</b> který všechno slyšel, zdraví Pantalona a vypráví mu, že se mu zdálo, jak z něj pedant udělal paroháče; v tu chvíli<br>
<b>Pedrolino</b> vejde; Pantalone ho ocejchuje co zlolajníka a lháře. Pedrolino: že řekl pravdu a že se o tom přesvědčí. Graziano: že považoval pedanta za velkého ničemu; v tu chvíli<br>
<b>Cataldo</b> pedant přichází, chrlí ze sebe svá krásná slůvka a jednomu každému lichotí. Pantalone ho prosí, aby tři až čtyři dny dohlížel na jeho dům, že on sám musí dům opustit, dnes v noci už nebude ve městě. Pedant: že si může být jist jeho bdělým dohledem i věrností a že dobře ví, jak dělat hlavu rodiny, že už moudře a laskavě pečoval o nejednu rodinu, a že může odcestovat v míru Páně; a odchází s mnoha obřadnými poklonami. Pantalone: že se mu stále nechce věřit, že je Pedant ničema, jak se to tvrdí; nechá Pedrolina stát na stráži, pak odchází s Grazianem na Rialto. Pedrolino ustoupí stranou; v tu chvíli<br>
<b>Cataldo</b> pedant přichází, Pedrolino ustoupí do ústraní, a on říká, že se naskytla příležitost užívat si s Isabellou podle libosti, že poznal, jak mu chce být po vůli, třebaže to otevřeně neřekla; tluče na dveře jejího domu. <br>
<b>Isabella</b> vidí Catalda celého utrápeného, ptá se ho na příčinu jeho nemoci; dobrý pedant jí teď vykládá, jak umírá láskou k ní, a že jestli mu ona nevyhoví, on na místě zemře, tím spíše, že jim manžel poskytl příležitost, když v noci nebude doma. Isabella, aby ho dostala do pasti, ho krásnými slovy vyzve, aby šel do jejího pokoje, lehl si do její postele a vysvlékl se, že ona zatím půjde navštívit Flaminii, aby ji ona náhodou nepřišla vyrušovat, protože k ní obyčejně chodívá, když manžel není na noc doma. Pedant spokojené vejde do domu, aby se svlékl. Pedrolino se ukáže. Isabella ho pošle se zprávou manželovi, synovi a ať přivedou další přátele a příbuzné a vejde do domu, aby pedanta zavřela v pokoji. Pedrolino zůstane na scéně; v tu chvíli <br>
<b>Harlekýn</b> který nemůže najít svého pána, mluví s Pedrolinem, poznají, že jsou krajani, jmenují spoustu příbuzných a objímají se; v tu chvíli <br>
<b>Orazio</b> se od Pedrolina dovídá, že Harlekýn je jeho příbuzný a že pedant je v domě zavřený v pokoji; v tu chvíli <br>
<b>Flaminia</b> vyjde z domu; Orazio si ji bere za manželku v přítomnosti dvou sluhů; v tu chvíli <br>
<b>Burattino</b> vyjde; Pedrolino volá Harlekýna a Burattina, říká jim, aby mu po mohli zjednat spravedlnost; v tu chvíli<br>
<b>Pantalone Graziano</b> se dovídají o sňatku Orazia a Flaminie a souhlasí s ním. Pedrolino říká, že pedant je v pasti; v tu chvíli<br>
<b>Isabella</b> se vysmívá pedantovi, že je zavřený v pokoji a čeká tam na ni; přemýšlejí, jak ho mají potrestat, líčí nejrůznější druhy mučení, nakonec se rozhodnou, že ho vykastrují. Všichni vcházejí do domu s klíčem od pokoje; ženy zůstávají venku; v tu chvíli<br>
<b>Fabrizio</b> vejde; Flaminia mu říká, že každou chvíli spatří svého učitele, svého nového pedanta, a to pěkné zvalchovaného; v tu chvíli je slyšet křik; a z domu vycházejí<br>
<b>Orazio Pantalone Graziano Pedrolino Harlekýn Burattino (Cataldo)</b> vedou pedanta Catalda v košili, svázaného pevným provazem, spílají mu, on škemrá, Pedrolino, Harlekýn a Burattino opět vejdou do domu. Pedant na kolenou prosí o odpuštění, přiznává se ke svým lumpárnám a prohlašuje, že Isabella je poctivá a počestná mladá paní; v tu chvíli<br>
<b>Pedrolino Harlekýn Burattino</b>  všichni tři oblečení jako řezníci a nunváři, s velikými noži v rukou a s měděnou mísou; v tu chvíli<br>
<b>Kapitán</b> vstoupí na scénu; pedant ho prosí. Kapitán: že tu nemá právo zasahovat, a když slyší, že ho chtějí kastrovat, nabádá všechny, aby ho potrestali mírněji, mohli by ho třeba zbičovat a vyhnat; na tom se shodnou, třemi holemi ho pořádně vyplatí, a pak ho všichni s velikým křikem a spíláním vyhánějí jako darebáka a hanebníka a pro výstrahu všem ostatním pedantům, kteří by byli stejně ničemní a vykutálení; pak řeknou, že se má připravit Flaminiina svatba, pozvou Kapitána a komedie končí.
<br><br>
<li><b>Kratochvíl, Karel: Ze světa komedie dell’arte</b>, Panorama, Praha 1987
</TD></TR></TABLE>
</BODY></HTML>
