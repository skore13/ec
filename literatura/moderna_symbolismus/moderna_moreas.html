<HTML><HEAD><TITLE>Jean Moréas</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jean Moréas: Syrty</b>
<br><br>
<strong>Paže proplétané v zemdlených něžnostech</strong><br>
<br>
Paže proplétané v zemdlených něžnostech,<br>
lačný lok zvířecích polibků, které přervu,<br>
vlasy vyškubané a vypíjených dech<br>
mohou utišit zlo vybičovaných nervů?<br>
<br>
Ó naše vidiny, věčně hladový spěch!<br>
Sliby, falešný kov znící jak plný červů!<br>
Kdo v našich duších, v těch Nemeích v pevných zdech,<br>
udolá fatální monstrum a jeho vervu?<br>
<br>
Je-li nám souzeno urychlit každý řez<br>
a marně hledati lotos a nepenthes<br>
na březích nemožných, plných hladových ptáků,<br>
<br>
není líp rozdrtit Touhu, jíž tělo sládlo,<br>
jestlipak není líp ukrást ti tvoje žrádlo,<br>
ó dravá nechuti, kondore, funebráku!<br>
<br>
<strong>Být jasný jako skála, k níž se nedovlečem</strong><br>
<br>
Být jasný jako skála, k níž se nedovlečem,<br>
bez touhy zapomnět na myšlenky, být čirý,<br>
mít duši zavřenou vzlykům zvlněné Lyry,<br>
nechvět se, nebýti pro hazardní sny terčem.<br>
<br>
Být slepý pro perly Ofirů, pro Palmýry,<br>
kde teče žhavý proud zlata podobný míze;<br>
mít vzpurné obratle pro ztělesněné vize,<br>
vynořující se v dráždivých vůních myrhy.<br>
<br>
Ten zkamenělý Čas na stránkách Knihy střežit,<br>
Nebe Srdce jak v kov vylité, bez všech vrásek.<br>
Ó Senzibilito s povrchy barvy pasek,<br>
a Jitro podobné Podvečeru: Ó nežít!<br>
<br>
<br>
<strong>Jean Moréas: Kantilény</strong><br>
<br>
<strong>Never more</strong><br>
<br>
Plyn pláče, v mlze kvílí,<br>
lká, jak by živý lkal.<br>
Ach, nad tím mějme žal,<br>
co patřilo nám chvíli.<br>
<br>
Liják do dlažby střílí,<br>
vlna do hřbetu skal.<br>
Zdvihli a nesou dál<br>
rakev s tím, co jsme byli.<br>
<br>
Nechoďme, sestro, více<br>
snít o korunkách z máků<br>
a teple do lijáku<br>
<br>
a hrůzy plískanice<br>
jak děti sveřepí.<br>
– Zima žne na stepi.
<br><br>
<li><strong>Francouzský symbolismus</strong>, Československý spisovatel, Praha 1974
</TD></TR></TABLE>
</BODY></HTML>
