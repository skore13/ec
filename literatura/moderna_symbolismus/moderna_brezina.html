<HTML><HEAD><TITLE>Otokar Březina: Tajemné dálky</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Otokar Březina: Tajemné dálky</b><br>
<br>
<strong>Moje matka </strong><br>
<br>
Šla žitím matka má jak kajícnice smutná,<br>
den její neměl vůně, barev, květů, jasu:<br>
plod žití suchý jen, jenž jako popel chutná,<br>
bez osvěžení trhala ze stromu času.<br>
<br>
Prach ostrý chudoby jí v tváři krásu šlehal<br>
a řezal do očí a v slzách zánět hasil,<br>
jak samum v závějích se v její cesty sléhal<br>
a ve svých vlnách umdlené jí sklenul asyl.<br>
<br>
Pod tíží tmavých let svou nakláněla šíji,<br>
žeh práce žíravý jí z nervů svěžest leptal, <br>
smrt svoji líbala a v těžké agónii<br>
ret její s úsměvem jen slova díků šeptal.<br>
<br>
Na vlhký mramor chrámů klekávala v snění<br>
v hrobových vůních voskovic a před oltáři<br>
a vonných útěch déšť i vizi vykoupení<br>
v své duše kalich chytala jak rosnou záři.<br>
<br>
O matko má, dnes v světlo proměněná,<br>
ty šípe zlatý, vystřelený do ohniska<br>
Tajemství věčně planoucích! Zvuk tvého jména<br>
na našich vlnách dochvěl se, však vím, jsi blízka!<br>
<br>
Tvé mrtvé krve vychladlé jsem bledým květem,<br>
jenž vláhou zraků tvých se rozpučel a vzrůstal:<br>
chuť trpkou života svým vlíbalas mi retem<br>
a tvojím dědictvím mi v duši smutek zůstal.<br>
<br>
A půlnoc zelená když svítí nočním tiším, <br>
ta z hrobu povstáváš a se mnou lože sdílíš;<br>
v svém dechu známý rytmus tvého dechu slyším<br>
a vlnou mého hlasu oživená kvílíš.<br>
<br>
V mých žilách zahřívá se teplo tvého těla,<br>
tvých zraků tmavý lesk se do mých očí přelil,<br>
žeh víry mystický, jímž duše tvá se chvěla, <br>
v mé duši v oheň žíhavý a krvavý se vtělil.<br>
<br>
A jako tvoje kdys i moje cesta smutná:<br>
bez vůně den je můj, bez barev, květů, jasu;<br>
plod žití jen, jenž jako popel chutná,<br>
tvým stínem ovíván se stromu trhám času. <br>
<br>
<strong>Otokar Březina: Větry od pólů<br>
<br>
Příroda</strong><br>
<br>
Hudbou hrály ukryté prameny a den můj k ní zpíval svou píseň<br>
na březích melancholických.<br>
Smutek dávného žití, z něhož jsem vyšel, dechl mi z vůní<br>
a z hovoru stromů a z těžkého zvonění hmyzu nad vodami,<br>
a celá staletí ležela mezi mou rukou, jež trhala květy, a jimi,<br>
mezi mým zrakem a tajemným světem,<br>
jenž tisíci tázavých pohledů v duši mou němý se díval.<br>
<br>
Oblaky setměly západní slunce. A duše má ptala se větrů:<br>
Jsou to oblaky přicházející nebo odcházející?<br>
Odmlčely se větry, v poslušná zrcadla se zhladily vody,<br>
a hvězdy, jak ohně hasnoucí v studených vlnách svítících moří,<br>
vřely a šuměly nade mnou, neviditelné:<br>
Světlo umírá jenom příchodem ještě většího světla,<br>
ještě většího, většího světla.<br>
<br>
<br>
<strong>Otokar Březina: Stavitelé chrámu<br>
<br>
Zem?</strong><br>
<br>
Svět rozkládá se za světem,<br>
za hvězdou hvězda, když půlnoc se tmí,<br>
a mezi nimi je jeden, krouží kolem bílého slunce,<br>
a let jeho hudbou tajemné radosti hřmí,<br>
a duše těch, kteří nejvíce trpěli,<br>
do něho vejíti smí.<br>
<br>
Sta bratří řeklo: Známe tajemství jeho,<br>
mrtví v něm vstávají ze sna, živí v něm zmírají snem;<br>
milenci řekli: Přílišnou září oslepí zraky<br>
a čas jako vůně neznámých květů každého usmrtí v něm;<br>
a ti, kteří dovedli viděti tisíciletí,<br>
s úsměvem ptají se: Zem?<br>
<br>
<br>
<strong>Otokar Březina: Ruce<br>
<br>
Ruce</strong><br>
<br>
V oslňující bělosti světla ležela země jako kniha písní<br>
otevřená před našimi zraky. A takto jsme pěli:<br>
<br>
Hle, v této chvíli ruce milionů potkávají se, magický řetěz,<br>
jenž obmyká všechny pevniny, pralesy, horstva<br>
a přes mlčenlivé říše všech moří vzpíná se k bratřím:<br>
V městech, jež z hlubokých horizontů  se tmí, tragická obětiště,<br>
a kde slunce, mystická lampa, spuštěná nízko z kleneb azuritových,<br>
krvavě doutná v dýmu, valícím se nad nádražími a katedrálami,<br>
paláci králů a vojsk, parlamenty, žaláři, amfitheatry,<br>
a kde žár milionů srdcí v soumračná nebesa duchů<br>
rozdrážděn sálá, v horečném větru slasti a smrti,<br>
zrní žhavého uhlí, železným nástrojem rozrývané; –<br>
v zasmušilých mlčeních nížin, v bolestných předtuchách léta,<br>
když květem vyvřelé proudy sil jarních jak láva kamení v nepohnutosti,<br>
dni jak dělníci tajemných hutí za sebou plíží se unaveni<br>
a v krůpějích potu jiskři se člověk i zvíře, bratrsky sepjati ve jho,<br>
pod jedním bičem neviditelným, od východu k západu šlehajícím;<br>
na vlnách moří a duší, kde úzkostné povely plavců, stržené vírem,<br>
kolem stožárů krouží, oněmlé jásotem blesků, když nebe a vodstva<br>
slily se v jediný element hrůzy a smrti; –<br>
u všech výhní, stavů a lisů, v lomech a podzemních štolách,<br>
na staveništích faraónů, kde zapraženi úpí národové<br>
a staví hroby gigantické pánům nad nesčíslnými; –<br>
v démonickém pohybu kol, pístů a pák a nad hlavami letících kladiv; –<br>
na bojištích, ve hvězdárnách, učilištích, lazaretech, laboratořích; –<br>
v dílnách mistrů, zamyšlených nad mramorem, kde dříme<br>
svět mocnější hrůzy a slávy a z hmoty odvěkých mrákot<br>
napolo ozářen vstává v blýskotu dlát a v tvůrčím zjitření zraků; –<br>
a  tam,  kde vášeň  na sopečných  úpatích smrti  nechává  kvésti<br>
oranžové zahrady touhy a zráti vína a jedy nejohnivější<br>
v horečném slunci nikdy nezapadajícím; a kde rozkoš,<br>
alchymista otrávený parami svého marného varu,<br>
šílí v halucinacích; – v soumracích tajemství a hudby,<br>
kde myšlenka blíží se k místům zapovězeným a v orchestrech hřmících<br>
snem harmonie ztracené zakvílí kovy a ze strun<br>
vane  proud  písní   jak  vítr  prvotní  země  nad   únavou  duší;  –<br>
pod  gestem panen elektrisujícím, kde  jiskří  se jara omamující<br>
noc osudu zvoní polibků letem, jako rty řeřaví hvězdy<br>
a žena, zbledlá náhle při zavolání svého skrytého jména, agóniemi<br>
jako po stupních kluzkých krví, sestupuje k zakletým pramenům žití,<br>
v úpění věků do kruhů hnaných, v žárlivé vření bytostí neviditelných,<br>
a s výkřikem hrůzy zpět letí, siná, a bolestnými plameny rukou<br>
k prsům tiskne svou kořist: život, kvílící v potkání tohoto slunce; –<br>
v nárazech tisíce vůlí, stržených proudy tvé mystické vůle,<br>
jediný ve všech milionech pracuje člověk, třesou se ruce nesčíslné,<br>
z věků do věků v křeči napínají se, nikdy neumdlévající<br>
na obou polokoulích země... V tragickém triumfu snění<br>
jak ruce dítěte hvězdami pohrávají si jak drahokamy,<br>
ale při procitnutí nabíhají a tuhnou, krvavé vraždou,<br>
zmodralé mrazem věků, a v letu země, nad propastmi vrávorajíci,<br>
zachytávají se v zoufalství vegetace její... Šílené ruce krutého  lovce<br>
ve štvanici živlů! Kletbou ztížené ruce otroka polonahého<br>
u šarlatových výhní práce! V sepětí modlitby úderem blesku<br>
jak písek ztavené ruce přemoženého! A slzami smyté,<br>
bělostné, září přetékající, vždy krvácejícími stigmaty lásky<br>
poznamenané! Magické, léčivé, dotknutím čela čtoucí myšlenky bratří!<br>
Královské, rozdávající! V nebeská ukolébání uspávající!<br>
Zéternělé jak světlo a k ovoci mystických stromů<br>
prodlužující se celým vesmírem do nekonečna! – –<br>
<br>
A ruce naše, zapjaté v magický řetěz rukou nesčíslných,<br>
chvějí  se proudem bratrské síly,  jenž  do  nich naráží z  dálek,<br>
stále mocnější tlakem věků. Nepřetržité vlny<br>
bolesti, odvahy, šílenství, rozkoše, oslnění a lásky<br>
probíhají nám tělem. A v úderu větru jejich, smysly zhasínajícím,<br>
cítíme, jak řetěz náš, zachycen rukama bytosti vyšších,<br>
v nový řetěz se zapíná do všech prostorů hvězdných<br>
a objímá světy. – A tehdy na otázku bolestnou,<br>
staletí skrývanou v bázni jako tajemství rodu,<br>
jež prvorození sdělují prvorozeným, umírajíce,<br>
uslyšeli jsme kolozpěv vod, hvězd a srdcí a mezi slokami jeho,<br>
v intervalech kadence melancholické, dithyramb světů za sebou následujících.
<br><br>
<li><strong>Zika, Josef: Otokar Březina</strong>, Melantrich, Praha 1970
</TD></TR></TABLE>
</BODY></HTML>
