<HTML><HEAD><TITLE>Jean Moréas: Manifest symbolismu</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jean Moréas: Manifest symbolismu</b>
<br><br>
A tak romantismus po všem hlučném vyzvánění na poplach a výzvách k revoltě, po svých dnech slávy a boje ztratil svou sílu a svůj půvab, zřekl se své heroické odvahy, spořádal se, skeptický a plný rozmyslu; zadoufal v klamnou obnovu v počestném a ubohém pokusu parnasistů a nakonec, jako monarcha padlý v dětství, nechal se sesadit naturalismem, jemuž lze vážně přiznat jenom hodnotu protestu, spravedlivého, ale špatně zpraveného, proti nechutnostem některých tehdy módních romanopisců.<dd>
Nový projev umění byl tedy očekáván, nutný, nevyhnutelný. […]<dd>
Symbolická poezie, nepřítelkyně poučování, deklamace, falešné citovosti, objektivní popisnosti, snaží se odít Ideu vnímatelným tvarem, jenž by nicméně nebyl účelem sám sobě, ale který, zcela slouže k vyjádření Ideje, by zůstával podřízen. A Idea zase nesmí se nikdy ukázat bez svých nádherných hávů vnějších analogií; neboť bytostná povaha symbolického umění spočívá v tom nedojít nikdy až ke koncentraci Ideje v ní samé. Proto v tomto umění obrazy přírody, lidské činy, všechny konkrétní jevy se nemohou projevovat samy; jsou to vnímatelné zevnějšky, jež mají představovat jejich esoterické příbuznosti s prvotními Idejemi...<dd>
K přesnému překladu své syntézy symbolismus potřebuje pratypický a komplexní styl: neposkvrněná slova, periodu, která se podpírá střídajíc periodu se zvlněnými mdlobami, významné pleonasmy, tajemné elipsy, váhavý, až příliš smělý a mnohotvarý anakolut; konečně dobrý jazyk – zavedený a modernizovaný – dobrý a bujný a čilý francouzský jazyk před takovými jako Vaugelas a Boileau-Despréaux, jazyk Fran9oise Rabelaise a Philippa de Commines, Villonův, Rutebeufův a tolika jiných svobodných spisovatelů, kteří zasahovali střed jazyka...<dd>
Rytmus: stará oživená metrika; dovedně řízený nepořádek; nesvítivý rým, vytepaný jako štít ze zlata a zvonoviny, vedle rýmu s utajenou vláčností; alexandrín s mnohými a pohyblivými přeryvy; užití jistých původních celků – sedmi, devíti, jedenácti, třináctislabičných – rozložených v rozmanité rytmické kombinace, jejichž jsou součtem.
<br><br>
<li><strong>Francouzský symbolismus</strong>, Československý spisovatel, Praha 1974
</TD></TR></TABLE>
</BODY></HTML>
