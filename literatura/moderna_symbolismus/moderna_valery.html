<HTML><HEAD><TITLE>Paul Valéry: Mladá Parka</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Paul Valéry: Mladá Parka</b>
<br><br>
SOULADNÉ JÁ, ne pouhý sen, má sestro tichá<br>
a tvárná, vykřísnout i z pomlk znající<br>
čin ryzí! Čiré čelo! Odplouvající,<br>
až kam ji huňatý a vlavý vítr svívá,<br>
tříšť lehká!, na vlnách jež splítá se a vzrývá,<br>
jen povězte!... Já, choť i rodná sestra dne<br>
a pražec úsměvný, jenž z lásky mé se pne,<br>
všemocné výšiny jsem nesla zbožňované...<br>
<br>
Na brvě zlacené jas oslnivě plane.<br>
Ó víčka, jež noc divů tíží, v modlitbách<br>
jsem dlela, tápajíc v těch zlatomechých tmách!<br>
Průdyšná pro věčno, jež zdá se mi mne svírá,<br>
jsem v plodu heboučkém se dávala, jež sžírá;<br>
nic nevnukalo mi, že touha pohřbít se<br>
zrá v plavé dužině na slunci nejvíce.<br>
Nahořklá moje chuť mne neočarovala.<br>
Své nahé rámě jen jsem světlu darovala;<br>
mé ňadro medové, jež ve tmě toužilo,<br>
v tvar báně nebeské se křehce kroužilo<br>
a bylo poduškou pro líce všehomíra.<br>
Když hořel bůh, tu v ohni, tulák širošira,<br>
jsem jatá hnula se a procházela zem,<br>
své stíny sbírajíc a bortíc pode lnem.<br>
Já šťastná, květiny se kolem kolíbaly<br>
a okolíky jejich šatu uhýbaly,<br>
v té vratké pyšnosti teď málem pokorné;<br>
a odpor potká-li mé kroky úporné,<br>
trní-li vzpurnému se vyrve roucho děví,<br>
luk těla pružného se napne a mne zjeví,<br>
vlá nahý zpod roucha všech barev plápoly<br>
a s pouty květnými o rasu zápolí.<br>
Té marné nádhery jsem zpola litovala...<br>
A s touhou zajedno jsem už už slevovala,<br>
k svým hladkým kolenům tu připoutána jsouc;<br>
mé srdce začalo tak nepokojně tlouc,<br>
že pře má zdála se jen zrnila, méně líná.<br>
K mým smyslům svítivým má plavá pluje hlína,<br>
až tuším v tichosti, kde hmotná snění vrou,<br>
že moje kroky jdou a nikdy nedojdou.<br>
Snad že, ó záře, stín, můj stín, jenž nepřeje mně,<br>
ta mrštná mumie se dotýká tu země<br>
mou nepřítomností, jež nalíčena jest,<br>
té země, lehkou smrt kde zmásti chce má lest!<br>
Hle, zřím ji, mezi mnou a růží jak se skrývá;<br>
na prachu tančícím tu sklouzá, nezachvívá<br>
ni lístkem, míjí však, jsouc všude tříštěna...<br>
Plyň, bárko pohřební...<br>
<br>
[…]<br>
<br>
CHRÁM, OČI, vyvyšte tam na nebeské pláni!<br>
A na mně oltář stůj, jenž nemá přirovnání!<br>
<br>
Toť mého mramoru a bledosti mé hlas...<br>
Zem je jen plynulý a obarvený pás,<br>
jenž čelu uniká, když zbělelo mi v děse.<br>
Sám vesmír, váhaje, se na mém dříku třese,<br>
už vínek duchový prch vloze niterné,<br>
smrt prahne přivonět k té růži nádherné<br>
a její něhu mít chce pro hodlání temná!<br>
<br>
Tvou lebku dutou-li má vůně mámí jemná,<br>
ó smrti, vdechni jen tu dceru vasalství!<br>
Pojď pro mne... vyprosť mne... a žeň mne v zoufalství,<br>
neb sebou zrazena jsem obraz odsouzený!<br>
Ó slyš!... už nečekej!... Rok právě narozený<br>
tajemná vzrušení mé krvi věští zas:<br>
posledních démantů se nerad vzdává mráz...<br>
Jen co si povzdychnou dobroty ohvězděné,<br>
jaro hned rozlomí studánky zpečetěné;<br>
smích jara, násilník, sem vpad... bůh sám ví, jak?<br>
A cudnost řine se a vzlyká sladce tak,<br>
že něha podivná chví země hlubinami...<br>
Strom mízou vzdutý zas, obalen šupinami,<br>
obtěžkán rameny, obzory tisíci<br>
nadnáší na slunci své rouno hřmějící<br>
a stoupá v hořký vzduch, křidélky unášený<br>
tisíců lupenů, jež tuší vyrašeny...<br>
Zda chvít se neslyšíš ten hlahol vzdušných jmen,<br>
ó hluchá!... V prostoru, jenž pouty přetížen,<br>
živý kmen rozzvučiv, jejž vítr nachyluje,<br>
Strom svorně pro bohy i proti bohům pluje,<br>
toť veslující hvozd a hrubotvaré pně<br>
na čelech barokních tu nesou nábožně,<br>
když k loučení se hnou nádherné archipely,<br>
tvůj, Smrti!, něžný proud pod drnem osiřelý.<br>
<br>
Kde smrtelnice jest, jež tomu rašení<br>
by odolala?<br>
<dd><dd>Já, tak čistá, tušení<br>
zlé děsí nohu mou... To povětří mne kruší...<br>
Křik ptáka podivný, hlas mého dětství, ruší<br>
i stíny v záhybech, kde srdce mělo skrýš,<br>
a růže, vy, můj vzdech vás běda, zdvihá výš,<br>
až útlé ruce mé koš marně přivřít chtějí...<br>
V návěji vlasů mých nad včelu lehounčeji<br>
k prudšímu polibku víc a víc rozpálen<br>
slastně se zardívá můj obojetný den...<br>
Světlo! Či, smrti, ty! Kdo dřív, ať po mně sáhne!<br>
Mé srdce buší!... Prs mi plápolá a prahne!<br>
Ó jak se nalívá a vzdouvá, vzpíná, ach!,<br>
ten tvrdý, sladký druh v modravých tenatách...<br>
<br>
Ó přeludy! Vás zná má žízeň! Líce čirá!...<br>
Mé touhy!... A co vy, vy plody milosti,<br>
ty plihy, kalichy, mateřské oblosti,<br>
ten křivolaký lem, zda bůh chtěl to vše skouti,<br>
by oltář líbezný moh život obejmouti?<br>
V něm símě, mléko, krev bez konce kolují<br>
a divy duše mé se věčně zmlazují.<br>
Ne! Děs mne prosvítil, prokletá harmonie!<br>
Vždyť s každým polibkem jde nová agónie...<br>
Zřím charé mány plout, ten nesčíslný proud,<br>
jenž pílí, zahořklý, cti těla uniknout...<br>
Ne!, vánky, pohledy!... Ne, něhy!, stolovníci<br>
o život prosící a po mně žíznějící,<br>
ne, neoživím vás!... Přízraky, prchněte!<br>
Ach vzdechy, nadarmo v noc vranou zakleté,<br>
zas jděte, stíny, tam, kde mrtvý chór se sune!<br>
Ne, nikdy nerozsvítí vás mé světlo slunné,<br>
pryč od vás odvracím duch jasný, posupný...<br>
Vám zákmit mého rtu nesmí být přístupný!...<br>
A mého srdce blesk, ten stínů nezažíhá...<br>
Je líto mi nás všech, ó prachu, jenž se zdvíhá!<br>
Můj, velký bozi, krok se ve vás zaplítá!<br>
<br>
Už vzývám jen tvůj jas, jenž slabě prokmitá,<br>
ó nepotlačitelná, chtíči po mém líci<br>
se líti! Jenom ty, co chci, mi můžeš říci,<br>
má slzo, neboť dech zří ve tvé krůpěji<br>
se temně zachvívat sto smutných alejí.<br>
Ty chloubo bludiště, z mé duše vzcházíš rovnou.<br>
Ty vážíš ze srdce tu kapku usilovnou:<br>
to destilace jest mé šťávy nejdražší,<br>
jež oběť stínů mých mým očím přináší,<br>
líbezná úlitba myšlenky zatajené.<br>
A v sluji bojácné, jež v hloubi se nám klene,<br>
sůl němě tajemná tam odkapává v nás.<br>
Kde, pláči, prameníš? Čí trudná trýzeň zas<br>
a zas tě z trpké tmy váhavě vábí zpátky?<br>
Ty stoupáš po stupních smrtelnice a matky,<br>
a jak svou rýhu rveš, ó tího svéhlavá,<br>
v čas, který prožívám, tvá chůze zdlouhavá<br>
mne dusí... Bezpečnou tvou dráhu piji němě...<br>
– Kdo zve tě na pomoc té mladé rány ke mně?<br>
 <br>
Bol, temné zpyty, pláč: nač, kruté šperky mé?<br>
Pro koho značíte to tělo studené,<br>
jež slepé tápe tmou a kotvu nenachází?<br>
Kam nevědomé jde, z nesnází do nesnází,<br>
svou věrou užaslé v té černooké tmě?<br>
Chaluhou prolnutá... zem kalná, nes si mě...<br>
ó, měkounce mě nes... Svod něhy sněhobílý<br>
zda půjde necestou, až v léčku svou mne schýlí?<br>
Kde jste, mé labutě? Kde křídla zkoušíte?<br>
Převzácná tvrdosti... a půdy pocite,<br>
krok stavěl na tobě svá spolehnutí svatá!<br>
Pod živou nohou však, jež tvoří je a hmatá<br>
a s hrůzou rodové se smlouvy dotýká,<br>
ta půda přepevná až k patě proniká,<br>
Má propast jako by zde mezi kroky spala...<br>
To k úniku mne zve ta zlá a kluzká skála<br>
(jež nevýslovně sama, v sebe vpadlá ční)...<br>
A větrnost se zdá za rouškou smuteční<br>
si z mořských šelestů spletité pásmo snouti,<br>
směs rázů veslových a vlny, jež se hroutí...<br>
Už moře vzdechy vře a hrá si s hrůzou már,<br>
losy jsou vrženy a jejich marný svár<br>
vpřed valí zapomenutí, jež kdeco sžírá...<br>
Kdo zjistí, kudy kdys šla moje noha sirá,<br>
zda snese nebýti jen v sebe zamyšlen?<br>
Chaluhou prolnutá... zem kalná, nes mne jen!
<br><br>
<li><strong>Valéry, Paul: Básně</strong>, přel. J.Palivec, BB art, Praha 2001
</TD></TR></TABLE>
</BODY></HTML>
