<HTML><HEAD><TITLE>Jaroslav Seifert: Samá láska</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jaroslav Seifert: Samá láska</b>
<br><br>
<strong>Slavný den</strong>
<br><br>
Jak se sluší pravému proletářskému pěvci,<br>
byl jsem na prvního května na Václavském náměstí,<br>
stoje v řadách mezi truhláři, kovodělníky, nádenníky a ševci,<br>
mezi všemi těmi, kdož mají málo nebo nic,<br>
v kapse ani krejcar, v duši bolestí na tisíc<br>
a pod rudými prapory, které vášnivě vlály,<br>
k modrému nebi jsme hlučně provolávali<br>
řeči plné pýchy, nadávek, vzdoru a síly,<br>
abychom cinkot zlata a chytrácké řeči sociálpatriotů<br>
hromovou bouří výkřiků naráz přehlušili.<br>
<br>
Pohoda byla krásná, v tetelícím se vzduchu<br>
voněla střemcha odkudsi z daleka, z parku,<br>
chtělo se zpívat píseň jarní, plnou jásavých zvuků<br>
o slunci, o lásce, k poctě všech zamilovaných párků,<br>
ale my ve jménu spravedlnosti a ve jménu práva,<br>
přišli jsme, abychom demonstrovali<br>
proti tomu, co na hřbet se nám dnes dává.<br>
Pryč s buržoasií, modla kapitálu ať se svalí,<br>
ať žije Rusko, třetí internacionála buď zdráva!<br>
<br>
Žádné války, žádné švindle, nic takového,<br>
chceme nový svět, svět podle přání svého;<br>
neboť život je krásný, a květiny voní,<br>
země oddychuje novou, vlahou radostí<br>
a nám zástupům zastesklo se dnes po ní.<br>
Dost dlouho dřeli jsme se na tu buržoasní chásku,<br>
dost dlouho hromadili jsme jim do kapes dukáty<br>
a neměli jsme ani kdy vyjíti na procházku<br>
do Stromovky, kde voní fialky, bezy, akáty<br>
a vzácné exotické květiny pro buržoasní nosy,<br>
kde v restauraci celý den rušně a z veselá<br>
číšníci sklenice piva na stůl nosí<br>
a ryčné pochody hraje vojenská kapela;<br>
vždyť my ve jménu práva a spravedlnosti<br>
tohohle všeho máme až po krk dost,<br>
a ten, kdo se celý život svůj jenom postí,<br>
chce také jednou, všech starostí prost,<br>
sednout si klidně ke stolům plným jídel<br>
a poslouchati krásné zvuky hudby,<br>
jako by bylo to chvění andělských křídel.<br>
<br>
My občané volní, svobodní, k vám, pánům zbabělým,<br>
dnes do uší hřmíme: my chceme vše, my chceme více,<br>
my také chceme mít k obědu vepřovou se zelím,<br>
k večeři telecí s nádivkou anebo na paprice;<br>
demonstrujeme a pravíme důrazně: nechť nezapomíná<br>
nikdo z vás pánů tam nahoře,<br>
my také chceme píti láhve burgundského vína<br>
a jísti marinované úhoře<br>
a je v nás pevná a nezdolná víra,<br>
že také jednou zasednem si v klidu<br>
ke stolům, k bochníkům ementálského sýra<br>
a za ten všechen žal a za tu všechnu bídu<br>
z přemíry hojných země darů<br>
i my si chceme vybírat ty nejchutnější,<br>
uzené lososy, salámy a bečky kaviáru<br>
a protože v železnou logiku dějin pevnou chováme důvěru,<br>
věříme, že i my si jednou přihnem z lahví likérů,<br>
a za příkoří, jež my i naši předkové musili vytrpěti,<br>
budem se potom v autech vozit my i naše děti.<br>
<br>
Neboť tak tomu chce pomsta, tak tomu musí být,<br>
to je náš veliký sen a v boji náš pevný štít,<br>
a proto v tento slavný den, den prvního máje,<br>
jsme vyšli do ulic, v svých srdcích hněv a touhy.<br>
– – – – – – – – – – – – – – – – – – – – – – – – – – – – – – – – – – <br>
Radostí celý bez sebe, v ruce karafiát maje,<br>
očima počítal jsem průvod nekonečný a dlouhý.<br>
<br>

<strong>Píseň o dívkách</strong><br>
<br>
Uprostřed města dlouhá řeka teče, <br>
sedm mostů ji spíná, <br>
po nábřeží chodí tisíc krásných dívek <br>
a každá je jiná. <br>
<br>
Od srdce k srdci jdeš zahřát si ruce <br>
v paprscích lásky veliké a hřejné, <br>
po nábřeží chodí tisíc krásných dívek <br>
a všecky jsou stejné.
<br><br>
<li><strong>Dílo Jaroslava Seiferta 1</strong>, Akropolis, Praha 2001
</TD></TR></TABLE>
</BODY></HTML>
