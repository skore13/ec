<HTML><HEAD><TITLE>Jaroslav Seifert: Na vlnách TSF</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jaroslav Seifert: Na vlnách TSF</b>
<br><br>
<strong>Útěcha</strong><br>
<br>
Slečno, slečno, vy se mračíte, <br>
že po celý den vám pršelo?<br>
Co by měla říkat tamhle ta malá jepice, <br>
které pršelo po celý život?<br>
<br>

<strong>Přístav</strong><br>
<br>
KOTVA<br>
Na konec ještě krásnou naději,<br>
mrtvá ústřice stoupá ke korábu vzhůru.<br>
<br>
KORMIDELNÍK<br>
Procházeti se večer v Marseilli,<br>
na botách ještě bláto Singapuru.<br>
<br>
LOĎ<br>
V rahnoví stožáru mezi lucernami<br>
papoušek s opicí myslili, že jsou doma.<br>
<br>
NOC<br>
Voják a dívka v kavárně zůstali sami,<br>
láhev vrhala stín císaře Napoleona.<br>
<br>
LODNÍ ŠROUB<br>
Když všichni již odešli tancovat,<br>
z hlubiny vypluly na povrch lekníny.<br>
<br>
JEŘÁBY<br>
A groteskní žirafy šly v dlouhých řadách spát<br>
palmami neznámé pevniny.<br>
<br>

<strong>Svatební cesta</strong><br>
<br>
Kdyby nebylo těch pošetilých polibků<br>
nejezdili bychom na cesty svatební<br>
kdyby však nebylo svatebních cest<br>
k čemu by potom byly Wagons lits?<br>
<br>
Nádražních zvonků věčný strach<br>
ach Wagons lits  vagóny svatební<br>
to štěstí manželské je jako křehké sklo<br>
medový měsíc se naklání<br>
<br>
Má drahá vidíš v oknech hory Alp<br>
otevřme okno vůním dokořán<br>
hle cukr sněženek lilijí vláčný sníh<br>
za Wagons lits je Wagon restaurant<br>
<br>
Ach Wagons restaurants  vagóny svatební<br>
být věčně jejich hostem a pak snít<br>
nad křehkým příborem o štěstí v manželství<br>
POZOR SKLO! POZOR NEKLOPIT!<br>
<br>
A ještě jeden den a ještě jednu noc<br>
dvě krásné noci a dva krásné dny<br>
Kde je můj jízdní řád ta kniha básnická<br>
ó jak jsou krásné moje vagóny<br>
<br>
ó Wagons restaurants a Wagons lits<br>
<br>
ó cesta svatební
<br><br>
<li><strong>Dílo Jaroslava Seiferta 2</strong>, Akropolis, Praha 2002
</TD></TR></TABLE>
</BODY></HTML>
