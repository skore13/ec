<HTML><HEAD><TITLE>Jaroslav Seifert: Morový sloup</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Jaroslav Seifert: Morový sloup</strong>
<br><br>
<strong>A sbohem</strong><br>
<br>
K miliónům veršů na světě<br>
přidal jsem jen pár slok.<br>
Nebyly o nic moudřejší než píseň cvrčků.<br>
To vím. Odpusťte mi.<br>
Už končím.<br>
<br>
Nebyly to ani první šlápoty<br>
v měsíčním prachu.<br>
Jestliže však přece někdy zazářily,<br>
nebylo to jejich světlo.<br>
Miloval jsem tuto řeč.<br>
<br>
A ta, když přinutí mlčící rty,<br>
aby se zachvěly,<br>
snadno přiměje milence k polibkům,<br>
loudají-li se červánkovou zemí,<br>
kde zapadá slunce pomaleji<br>
než v tropech.<br>
<br>
Poezie jde s námi od počátků.<br>
Jako milování,<br>
jako hlad, jako mor, jako válka.<br>
Někdy byly mé verše pošetilé<br>
až hanba.<br>
<br>
Ale za to se neomlouvám.<br>
Věřím, že hledat krásná slova<br>
je lepší<br>
než zabíjet a vraždit.<br>
<br>
<br>

<strong>Jaroslav Seifert: Deštník z Piccadilly<br>
<br>
Zápas s andělem</strong><br>
<br>
Bůhsuď kdo poprvé vymyslil<br>
ten ponurý obraz<br>
a hovořil o mrtvých<br>
jako o živých stínech,<br>
které bloudí mezi námi.<br>
<br>
Ty stíny tu však přece jenom jsou,<br>
není možno je nevidět.<br>
Za celý život mám jich kolem sebe<br>
početný hlouček.<br>
Ale jsem to já uprostřed nich,<br>
kdo bloudí.<br>
<br>
Jsou temné<br>
<dd>a mlčí do taktu<br>
s mou zamlklostí,<br>
když už se kvečeru stmívá<br>
a jsem sám.<br>
Jen občas zadrží mou ruku s perem,<br>
kdybych neměl pravdu,<br>
a odvanou zlou myšlenku,<br>
která mučí.<br>
<br>
Některé jsou kalné<br>
a vybledlé,<br>
že se mi ztrácejí už v nedohlednu.<br>
Jeden ze stínů však je růžový<br>
a pláče.<br>
 <br>
V životě každého člověka<br>
nastane chvíle,<br>
že se mu náhle zatmí před očima<br>
a zatouží vášnivě obejmout<br>
usměvavou hlavu.<br>
Srdce pak chce být připoutáno<br>
k srdci jinému,<br>
třeba i hlubokými stehy,<br>
zatímco ústa nepřejí si víc<br>
než naklonit se k místům,<br>
kam Pallas Athéně usedl<br>
půlnoční havran,<br>
když nezván přiletěl navštívit<br>
melancholického básníka.<br>
<br>
Říká se tomu láska.<br>
<dd>No budiž!<br>
Snad je to opravdu ona.<br>
Ale jen vzácně potrvá nadlouho<br>
či dokonce do smrti,<br>
jak tomu bývá u labutí.<br>
Často se lásky střídají<br>
jako barvy karet v ruce.<br>
Někdy to bývá jen záchvěv slasti,<br>
častěji dlouhá, hořká bolest.<br>
Jindy jen hromádka slz a vzdechů.<br>
Nejednou i nuda.<br>
<dd>Ta je nejsmutnější.<br>
<br>
Před časem zahlédl jsem<br>
<dd><dd><dd>růžový stín.<br>
Stál u vchodu domu,<br>
jehož průčelí bylo obráceno<br>
k pražskému nádraží,<br>
zahalenému věčně kouřem.<br>
<br>
<br>

<b>Jaroslav Seifert: Býti básníkem</b>
<br><br>
<b>Býti básníkem</b>
<br><br>
Život už mě dávno naučil, <br>
že hudba a poezie<br>
jsou na světě to nejkrásnější, <br>
co nám život může dát. <br>
Kromě lásky ovšem.<br>
<br>
Ve staré chrestomatii,<br>
vydané ještě c. k. knihoskladem, <br>
v roce, kdy zemřel Vrchlický, <br>
vyhledal jsem pojednání o poetice <br>
a básnických ozdobách.<br>
<br>
Pak jsem si dal do sklenky růžičku, <br>
rozžal svíčku<br>
a počal psát své první verše. <br>
<br>
Jen vyšlehni, plameni slov, <br>
a hoř,<br>
ať si třeba popálím prsty! <br>
<br>
Překvapivá metafora je víc <br>
než zlatý prsten na ruce.<br>
Ale ani Puchmajerův Rýmovník<br>
 nebyl mi nic platný.<br>
<br>
Marně jsem sbíral myšlenky <br>
a křečovitě zavřel oči,<br>
abych zaslechl zázračný první verš.<br>
<br>
Ve tmě však místo slov<br>
zahlédl jsem ženský úsměv a ve větru<br>
rozevláté vlasy.<br>
<br>
Byl to můj vlastní osud.<br>
Za ním jsem klopýtal bez dechu<br>
celý život.
<br><br>
<li><strong>Dílo Jaroslava Seiferta 11</strong>, Akropolis, Praha 2003
</TD></TR></TABLE>
</BODY></HTML>
