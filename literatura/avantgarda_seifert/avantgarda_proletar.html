<HTML><HEAD><TITLE>Jaroslav Seifert: Všecky krásy světa</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jaroslav Seifert: Všecky krásy světa</b>
<br><br>
<strong>Kolečko uherského salámu</strong><br>
<br>
[…] Naši ovšem nakupovali u paní Zvoníčkové. Měla hokynářský krámek naproti a u něho na chodníku otevřený sud plný slanečků, jejichž kulaté mrtvé oči mě dojímaly. Sud byl nepřikrytý. Ať se práší za kočárem! Pan Kolman měl sice sud podobný a také před krámem, ale ten pečlivě přikrýval víkem se skleněným okénkem. V sudě nebyli slanečci, ale na másle pečení a v láku konzervovaní italští úhoři z Comacchia. Pár kroků od našeho domu byl nerudný pan Kovář, známý řezník koňský. A tam bývalo ráno i kvečeru plno. V jeho výkladě bývala obrovská koňská kýta a na tyčích nekonečný červený salám prudce uzeného pachu.<br>
Ve všech kalendářích na zdech i na stolech utíkaly roky stejně. A přišla špatná, hladová léta první války. Pan Kolman zavřel prázdný krám, stáhl roletu na svou opuštěnou výlohu a myslím, že dokonce kleště na marinované úhoře a ostré nože na salámy vyměnil za pušku s ostrým bodlem a musil rukovat. Všechna krása jeho výkladu byla tatam. Navždy! Ne tak docela. Někdo nosil v paměti její obraz. Byl jsem to já. A na tu krásu i na chuť jediného kolečka uherského salámu vzpomínám dodnes.<br>
<br>
Nedlouho po válce, počátkem dvacátých let, požádal mě St. K. Neumann v půli dubna, abych napsal do Proletkultu verše k 1. květnu. Spěchalo to! Verše jsem napsal vzápětí. Když je Neumann četl, zabafal poněkud prudčeji ze své lulky a poťouchle se usmál. Věděl jsem proč. Ale otiskl je. Pojmenoval jsem je Slavný den a byla to zakrátko slavná ostuda.<br>
V básni – ne, odpusťte mi to vznešené slovo –, tedy ve verších vyřídil jsem si to nejdříve s našimi měšťáky. A hned nato s příslušníky obou socialistických stran.<br>
V těch dobách totiž na Prvního máje procházely Václavským náměstím tři průvody. Komunistický, sociálně demokratický a národně sociální. Bylo to též i jakési měření politických sil. Aspoň v Praze. Druhého dne pak nastala vzrušená debata o počtu účastníků. Jedna čísla udávala policejní zpráva a druhá byla od počítačů jednotlivých stran. Nikdy ovšem nesouhlasila.<br>
A já převesele zpíval:<br>
<br>
<em>Chceme nový svět, svět podle přání svého, <br>
neboť život je krásný a květiny voní, <br>
země oddychuje novou vlahou radostí <br>
a nám proletářům zastesklo se po ní.</em><br>
<br>
To ovšem šlo. Nebylo to sice vůbec nic nového, nebylo to také nijak zvlášť původní a dokonce ne krásné, ideologicky bylo to však v pořádku a nikoho to nepohoršovalo. Horší však bylo, když jsem se dost škodolibě dobelhal k patetickému závěru:<br>
<br>
<em>A ten, kdo se po celý život postí, <br>
chce také jednou všech starostí prost <br>
sednout si klidně ke stolům plným jídel <br>
a poslouchat krásné zvuky hudby, <br>
jako by to bylo chvění andělských křídel.</em><br>
<br>
I špatné verše jsou verše, říkával Jindřich Hořejší. Zatím však o uměleckých kvalitách veršů nemluvme!<br>
Pokud se pamatuji, byl u nás v těch letech ještě dost citelný nedostatek. U nás doma obzvláště. Otec byl po válce dost dlouho bez zaměstnání, a tak toho v talířích mnoho nebývalo. To mé tak trochu přimělo, že jsem se dost neostyšně rozepěl ve znamení nejpřízemnějšího materialismu:<br>
<br>
<em>My také chceme jíst vepřovou se zelím, <br>
k večeři telecí s nádivkou nebo na paprice.</em><br>
<br>
Při těchto verších bych se však přece jen trochu hájil a zároveň i připomněl přátelskou laskavost Neumannovu. Za tyto verše může tak trochu, ovšem zcela nepřímo, i tento básník. Byl to hodný člověk a domnívám se, že mi byl dost přátelsky nakloněn. Když viděl pohublou tvář žižkovského hocha, brával mě někdy do taverny hotelu Paláce v Jindřišské ulici. Jak se mi svěřil, chodíval tam, když na to měl. Neumann jídal rád tehdy skopové, to si přinesl z jižní fronty, ale zvlášť měl rád telecí. A nejraději telecí ledvinu. A telecí koleno. To jsme si dávali spolu a bylo toho k nesnědení. Když je přinesli na míse, zdálo se to přímo kolosální. A s vlašským salátem chutnalo znamenitě. Byl jsem unesen. Chuť těchto pokrmů, dnes už běžných, oceňoval jsem tenkrát převelice.<br>
Posléze ve verších došlo na to nejhorší. Vrazil jsem do básně půl výkladní skříně milého pana Kolmana.<br>
<br>
<em>My také chceme pít láhve burgundského vína<br>
a jísti marinované úhoře<br>
a je v nás pevná a nezdolná víra,<br>
že také jednou zasednem si v klidu<br>
ke stolům, k bochníkům ementálského sýra<br>
a za ten všechen žal a za tu bídu<br>
z přemíry hojných země darů<br>
i my si chceme vybírat ty nejchutnější,<br>
uzené lososy, salámy, bečky kaviáru...</em><br>
atd. atd.<br>
 <br>
Nu, a pohroma byla tady. Nejdříve se ozvali někteří čtenáři. Zvláště ovšem ti, v jejichž jménu jsem nemluvil. Byl jsem tehdy nezmarně mladý a měl jsem z toho pokřiku uličnickou radost. Takový zájem, třeba negativní! Děsit měšťáky, to bylo jedno z hesel, která jsme v praxi uplatňovali s největší radostí.<br>
Verše nepobouřily však jen měšťáky. Bohumír Šmeral, vůdce komunistické strany a redaktor Rudého práva, zavolal si mě do redakce a s laskavou rozhodností mi naznačil, že verše jsou hloupé a škodlivé pro věc dělnictva. To už jsem poznával sám. Bylo však pozdě. Slavný den zařadil jsem i do své druhé knížky, nebudu ji ani jmenovat, protože později jsem verše vypustil; knížka byla již v tisku a nedalo se nic dělat.<br>
Tato májová romance neskončila pro mě příliš radostně. Byly to verše po všech stránkách špatné. To jsem si již uvědomil. Ale slova z úst odlétnou a písmo zůstává. A nečervená se, jak jsme se učili v latině. Jak rád bych je byl sprovodil ze světa. Naštěstí tyto špatné verše byly ze všech stran dobře sestřeleny. A tak jsem se svou trochu lehkomyslnou povahou vyklouzl z této aféry s lehkým srdcem.<br>
Poněkud horší to měla má budoucí žena ve své kanceláři, kde jí tyto verše co chvíli s posměchem servírovali, a bez ubrousku, její spolupracovníci i nadřízení.
<br><br>
<li><strong>Seifert, Jaroslav: Všecky krásy světa</strong>, Československý spisovatel, Praha 1992
</TD></TR></TABLE>
</BODY></HTML>
