<HTML><HEAD><TITLE>Jaroslav Seifert: Přilba hlíny</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jaroslav Seifert: Přilba hlíny</b>
<br><br>
<strong>To jsem zpíval tobě</strong><br>
<br>
Nešťastný kovář, který nástroj koval,<br>
jenž zvedá tíhu těchto černých hrud,<br>
padajících jak kletba na osud.<br>
Ten jistě tuto zemi nemiloval.<br>
<br>
Nešťastný básník, který hledá rýmy<br>
jen tam, kde chodí stesk, kde chodí žal,<br>
a smutkem svoje verše skandoval,<br>
nešťastný mezi nejnešťastnějšími.<br>
<br>
Neboť kdo lépe porozuměl slovu<br>
svobody, které jak smích hrdliččin<br>
zajásalo tu, roztrhavši stín<br>
nad zemí odsouzenou do okovů?<br>
<br>
Nešťastná země, to jsem zpíval tobě,<br>
vyčítaje si: Jaký, jaký zpěv,<br>
když jako hroudy padne na rakev.<br>
Jak smutný hrob, když hrobník pláče v hrobě!<br>
<br>

<strong>Rozhovor se smrtí</strong><br>
<br>
Ty, která platíš víc, než zlato platí,<br>
ty, která všechno máš, co už se nenavrátí,<br>
ty, v jejíchž rukou člověk zapomene<br>
všech břemen světa, sama bez břemene,<br>
ty, která krutě rozkazuješ nésti<br>
všem živým bolest, sama bez bolesti,<br>
ty, která přijdeš kořistí svou jista,<br>
ty, na niž nikdo se dost nepřichystá,<br>
ty, smrti, věčná tanečnice žití,<br>
ty, před níž nemůže se zachrániti<br>
ni ocel, mramor soch a kámen chrámů,<br>
ty, průvodkyně mrtvých po neznámu,<br>
ty, beze změny jediná v tom světě,<br>
zde máš: Hle, mrtvé tělo na lafetě,<br>
jen vezmi je, to nejkrásnější dává<br>
ti tento národ, který oplakává<br>
v tom mrtvém víc, než mohl ti snad dáti,<br>
ty, která všechno máš, co už se nenavrátí,<br>
jen vezmi jej do hlubokého klína,<br>
kde ve tmě nikdy úsvit neprolíná,<br>
ať spočine už mrtvý spravedlivý.<br>
<br>
Nad jeho hrobem stojí národ živý.<br>
<br>

<strong>Píseň o rodné zemi</strong><br>
<br>
Krásná jako kvítka na modřanském džbánku<br>
je ta země, která vlastí je ti,<br>
krásná jako kvítka na modřanském džbánku,<br>
sladká jako střída dalamánku,<br>
do nějž nůž jsi vnořil k rukojeti.<br>
<br>
Stokrát zklamán, rady nevěda si,<br>
znovu vždycky navracíš se domů,<br>
stokrát zklamán, rady nevěda si,<br>
k zemi bohaté a plné krásy,<br>
k chudé jako jaro v čerstvém lomu.<br>
<br>
Krásná jako kvítka na modřanském džbánku,<br>
těžká, těžká jako vlastní vina<br>
– není z těch, na něž se zapomíná.<br>
Naposledy kolem tvého spánku<br>
padne prudce její hořká hlína.
<br><br>
<li><strong>Seifert, Jaroslav: Vějíř Boženy Němcové, Přilba hlíny, Ruka a plamen, Píseň o Viktorce</strong>, Československý spisovatel, Praha 1987 
</TD></TR></TABLE>
</BODY></HTML>
