<HTML><HEAD><TITLE>O hloupém Honzovi</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>O hloupém Honzovi</b>
<br><br>
Byl jeden slouha a ten měl tři syny. Starší synové pásli ovce a nejmladší, Honza, nosíval jim na pastvu oběd. Jednou šel zas za bratřími a nesl jim kaši, hrách a chléb. Když přišel na most, začnou žáby jako o překot kvákat: rach, rach, rach... Honza myslil, že ho prosí o hrách, a házel a házel, až nezbylo v hrnku nic.
<dd>Jde dál a tu vidí, že je na mostě plno štěrbin. I pomyslil si: „Lehko by si tu některá ovečka mohla zlámat nohu." Vzal tedy milou kaši a vymazal s ní všechny díry na mostě.
<dd>Když přišel na pastvu, ptají se ho bratři: „Kde máš oběd?" „Inu," povídá Honza, „když jsem šel po mostě, prosily mě žáby, abych jim dal hrách. Dal jsem jim ho tedy. A tou kaší jsem vymazal díry na mostě, aby si tam ovečky nohy nepolámaly." O chlebě se ani nezmínil.
<dd>„Když jsi nám nepřinesl oběd, tedy si pas sám!" rozhněvali se na něho bratři a odešli do lesa. Honza si sedl pod keř a žvýkal pomalu chléb. Ovce se postavily proti němu a žvýkaly taky. Tu myslil Honza, že se mu posmívají, vzal kámen a jednu zabil. Ale když nepřestávaly žvýkat, zabil druhou, třetí i čtvrtou. Vtom přijdou bratři a ustrnou, co Honza vyvedl.
<dd>„I propánakrále, cos to udělal! Co si jenom počnem?" Radili se, radili, až se uradili, že je odnesou domů a ráno to svedou na vlka, že v noci vběhl do ohrady a ovce zakousl. Každý si dal po jedné ovci za krk, ale Honzovi naložili dvě.
<dd>K večeři měli bosáky. Honza bral na lžíci po jednom, ale bratři po dvou. Honzu to mrzelo, že ho bratři šidí, a povídá: „Neberte po dvou, nesli jste jen po jedné ovci!" Táta to zaslechl a ptá se, co a jak. Milí bratři dostali strach a horempádem utíkali z chalupy. Honza, aby nic nezmeškal, za nimi. Ale protože bratři zavřeli za sebou dveře na řetěz, vysadil je a běžel i s dveřmi za nimi do lesa. Když už byla noc, radili se, kam půjdou spát, ale nikde žádné chaloupky neviděli a pod stromem se báli zůstat, aby je nepřepadla dravá zvěř. Vylezli tedy na strom a Honza i s dveřmi zase za nimi.
<dd>Ale jen se na stromě uvelebili, přižene se dvanáct loupežníků, rozdělají si oheň a usadí se zrovna pod tím stromem, co na něj bratři vylezli. Potom vyndali velký pytel peněz a začali je počítat. Bratři strachem na stromě ani nedýchali, jen aby je loupežníci nezpozorovali. Za chvíli šeptá Honza bratřím: „Už ty dveře neudržím!" „Pročs je nenechal dole!" „Já je pustím!" „Jen se opovaž!" hrozili mu bratři.
<dd>A vtom bác, dveře spadnou zrovna doprostřed mezi loupežníky. Loupežníci se tak lekli, že všeho nechali a rozutíkali se na všechny strany. Bratři časně ráno slezli dolů, sebrali milé peníze, Honza vzal zas dveře a šli domů.
<dd>Táta se už zdaleka na ně strojil. Ale když přinesli tolik peněz, odpustil jim a měli se potom i s Honzou dobře až do smrti.
<br><br>
<li><b>Český rok v pohádkách, písních, hrách a tancích, říkadlech a hádankách</b>, Jaro, Odeon, Praha 1978 
</TD></TR></TABLE>
</BODY></HTML>
