<HTML><HEAD><TITLE>Jack London: Martin Eden</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Jack London: Martin Eden</strong><br>
<br>
<em>Kapitola VII</em><br>
<br>
Od večera, kdy se poprvé setkal s Ruth Morseovou, uplynul týden intenzívní četby a Martin se stále ještě neodvažoval ji navštívit. Čas od času se vzchopil a chtěl ji zavolat, ale jeho rozhodnutí v náporu pochybností vždycky odumřelo. Nevěděl, která doba by byla pro návštěvu vhodná, ani neměl nikoho, kdo by mu to pověděl, a obával se, že se dopustí nenapravitelného přehmatu. Odtrhl se od svých starých kamarádů a oprostil od starých zvyků, a protože žádné nové kamarády neměl, nezbývalo mu nic než číst. Dlouhé hodiny, které tomu věnoval, by zahubily tucet párů běžných očí. On však měl oči silné a oporou jim bylo skvělé silné tělo. Kromě toho jeho mysl představovala pole neorané. Byla polem neoraným po celý jeho život, pokud jde o abstraktní knižní myšlení, a byla zralá k setbě. Jeho mysl nikdy žádné studium nevyčerpalo, a tak se zakusovala do knižních vědomostí ostrými zuby, které sousto nepouštěly.<dd>
Koncem týdne se mu zdálo, že má za sebou staletí, tak vzdálený mu byl dřívější život a názory. Vadil mu však nedostatek průpravy. Pokoušel se číst knihy, které si žádaly léta předchozí odborné specializace. Jeden den věnoval četbě knihy o filozofii dávných věků a následujícího dne filozofii ultramoderní, takže se mu točila hlava z rozporných a protiřečících si myšlenek. Stejné tomu bylo s ekonomy. Na jedné polici v knihovně našel vedle sebe Karla Marxe, Ricarda, Adama Smithe a Milla a těžko pochopitelná tvrzení jednoho ekonoma naprosto neznamenala, že myšlenky druhého jsou překonané. Mátlo ho to, a přesto bažil po vědění. V jediném dni se začal zajímat o ekonomiku, průmysl a politiku. Když procházel Radničním parkem, povšiml si skupinky, v jejímž středu půl tuctu mužů s rozpálenými tvářemi a s povznesenými hlasy vedlo vážnou debatu. Připojil se k posluchačům a z úst lidových filozofů uslyšel nový, cizí jazyk. Jeden z nich byl tulák, druhý dělnický agitátor, třetí student práv a zbytek tvořili výřeční dělníci. Poprvé slyšel o socialismu, o anarchismu a o jednotné dani a poznal, že existují soupeřící sociální teorie. Slyšel stovky jemu nových odborných výrazů, neboť patřily myšlenkovým oblastem, o které zatím při své skrovné četbě ani nezavadil. Proto také nedokázal jednotlivé argumenty přesně sledovat, mohl jenom tušit a dohadovat se myšlenek skrytých v takových neznámých výrazech. A pak tam byl černooký číšník, který se hlásil k teozofii, odborové organizovaný pekař, který byl agnostik, stařec, který všechny okřikoval podivnou filozofií, že všechno, co je, je správné, a další starý člověk, který donekonečna rozkládal o kosmu a otcovském a mateřském atomu.<dd>
Když šel Martin po několika hodinách pryč, měl z toho v hlavě zmatek a spěchal do knihovny, aby si vyhledal definice asi tuctu neobvyklých slov. A když z knihovny odcházel, nesl si pod paží čtyři svazky: ZÁKLADY TAJNÝCH NAUK Madame Blavatské, POKROK A CHUDOBU, PODSTATU SOCIALISMU a ZÁPASY NÁBOŽENSTVÍ A VĚDY. Naneštěstí začal se ZÁKLADY TAJNÝCH NAUK. Každá řádka se ježila dlouhými slovy, kterým nerozuměl. Seděl v posteli a do slovníku se díval častěji než do knihy. Vyhledal si tolik nových slov, že když se opět objevila, zapomněl zatím jejich význam a musel je hledat znovu. Vymyslel si, jakým způsobem si bude zapisovat definice do sešitu, a popisoval jednu stránku za druhou. A přesto pořád nerozuměl. Četl až do tří hodin ráno a v hlavě mu vřelo, ale nepochopil v textu ani jedinou podstatnou myšlenku. Zvedl hlavu a zdálo se mu, že se místnost zvedá vzhůru a že se naklání a prudce klesá jako loď na moři. Potom ZÁKLADY TAJNÝCH NAUK proklel a praštil s nimi přes pokoj, zhasl plyn a uložil se k spánku. Ani s dalšími třemi knihami neměl větší štěstí. Ne že by jeho mozek byl slabý nebo neschopný; dokázal by tyto myšlenky promýšlet, kdyby nepostrádal cvik a nechyběly mu myšlenkové nástroje potřebné k myšlení. Tušil to a nějakou dobu se zabýval nápadem, že nebude číst nic než slovník, dokud nezvládne každé jeho slovo.<dd>
Poezie mu však byla útěchou a hodně ji četl, a přitom největší radost měl z prostších básníků, kterým lépe rozuměl. Miloval krásu a tu v poezii nacházel. Hluboce ho vzrušovala, stejně jako hudba, a třebaže to nevěděl, připravoval svou mysl na těžší práci, která měla teprve přijít. Stránky jeho mysli byly nepopsané a mnohé z toho, co přečetl a co se mu líbilo, se vrývalo bez námahy do těchto stránek, takže si brzy s velkým potěšením hlasitě anebo jen pro sebe vyzpěvoval melodii a krásu tištěných slov. Potom narazil na Gayleyho ANTICKÉ MÝTY a Bulfinchův VĚK BAJEK, které stály vedle sebe na regále v knihovně. Znamenalo to osvícení, velké světlo v temnotě jeho nevědomosti a četl poezii s ještě větší dychtivostí.<dd>
Muž, který měl službu u pultu v knihovně, tam vídal Martina tak často, že začal být docela srdečný, a kdykoli Manin přišel, vždycky ho zdravil s úsměvem a pokývnutím. A právě to bylo příčinou, že se Martin něčeho odvážil. Když si u pultu pár knih vypůjčil, a zatímco mu ten muž razítkoval výpůjční lístky, Martin vyhrkl: „Poslyšte, já bysem se vás rád něco zeptal."<dd>
Muž se usmál a zbystřil pozornost.<dd>
„Když se člověk setká s mladou dámou a ta člověka pozve na návštěvu, jak brzo ji může navštívit?"<dd>
Martin cítil, že ho košile škrtí a lepí se mu na ramena, jak se tou námahou potí.<dd>
„Já bych řekl, že kdykoli," odpověděl muž.<dd>
„Jenže tohle je jiný," namítl Martin. „0na totiž – víte, to je tak: možná že nebude doma. Chodí na univerzitu."<dd>
„Tak tam půjdete znova."<dd>
„Neřek jsem to přesné," doznal zajíkavě Martin a rozhodl se vydat se tomu člověku plně na milost a nemilost. „Já jsem jenom drsnej chlap a nemám žádný společenský zkušenosti. Ta dívka je něco úplně jinýho než já a já zas nemám nic z toho, jaká je ona. Nemyslíte si, že se zesměšňuju?" zeptal se najednou úsečně.<dd>
„To ne, vůbec ne, určité ne," ujišťoval ho muž. „Váš dotaz sice zrovna nepatří do oblasti našeho oddělení, ale já vám s radostí pomohu."<dd>
Martin se na něho s obdivem zadíval.<dd>
„Kdybysem já to uměl takhle válet, tak by to bylo prima," řekl.<dd>
„Co prosím?"<dd>
„Chci říct, kdybysem uměl takhle pěkně mluvit, zdvořile a vůbec."<dd>
„Ach tak," odpověděl muž s pochopením.<dd>
„Která doba se nejlíp hodí na návštěvu? Odpoledne? – ale ne hned po jídle? Anebo večer? Nebo v neděli?"<dd>
„Já vám poradím," řekl knihovník a tvář se mu rozzářila. „Zavoláte ji telefonem a zjistíte to."<dd>
„To udělám," řekl, vzal si knihy, které si vybral, a chystal se k odchodu.<dd>
Pak se obrátil a zeptal se: „Když hovoříte s mladou dámou – řekněme například slečnou Lizzie Smithovou – říkáte jí „Slečno Lizzie" nebo „Slečno Smithová?"?"<dd>
„Říkejte „Slečno Smithová"," prohlásil autoritativně knihovník. „Říkejte jí „Slečno Smithová" stále – dokud se s ní víc nesblížíte."<dd>
A tak měl Martin Eden problém rozřešený.<dd>
„Zajděte k nám kdykoli, budu doma celé odpoledne," odpověděla do telefonu Ruth na jeho koktavou žádost, kdy by jí mohl vrátit vypůjčené knihy.<dd>
Přišla mu sama otevřít a její ženské oči na něm ihned postřehly vyžehlené kalhoty a mírnou, třebaže nedefinovatelnou změnu k lepšímu. Zapůsobil na ni silně také jeho obličej. To jeho zdraví mělo v sobě cosi prudkého, jako by z něho přímo tryskalo a v mohutných vlnách na ni útočilo. Znovu pocítila ten nápor touhy přimknout se k němu, aby pocítila jeho teplo, a opět si překvapeně uvědomovala, jak silně na ni jeho přítomnost působí. A on naopak znovu prožíval závratné blaho, když se při pozdravu dotkl její ruky. Rozdíl mezi nimi spočíval v tom, že ona zůstala chladná a ovládala se, zatímco on v obličeji zrudl až po kořínky vlasů. Klopýtal jako prve nemotorně za ní a jeho ramena se nebezpečně pohupovala a kymácela.<dd>
Jakmile se usadili v obývacím pokoji, připadal si klidnější, mnohem klidnější, než čekal. Ulehčila mu to a právě pro onu laskavou ušlechtilost, s jakou to učinila, ji miloval tím prudčeji. Nejdřív hovořili o knihách, které si vypůjčil, o Swinburnovi, pro kterého se nadchl, a o Browningovi, kterému nerozuměl, a Ruth vedla rozhovor od tématu k tématu a přitom v duchu řešila problém, jak by mu mohla pomoci. Už od prvního setkání na to často myslela. Chtěla mu pomoci. Zapůsobil na její soucit a něhu tak, jak nikdo předtím, a ten soucit nepramenil tolik z její nadřazenosti nad ním, jako spíš z jejích mateřských citů. Její soucit jistě není obyčejný, když muž, který je jeho příčinou, je natolik mužem, že v ní až budí panenské obavy a vzrušuje její mysl i tep podivnými myšlenkami a pocity. Znovu ji fascinovala jeho šíje a sladce ji vzrušoval nápad položit na ni své ruce. Připadalo jí to stále ještě jako výstřední myšlenka, ale už si na to více zvykala. Ve snu ji nenapadlo, že v takových detailech by se mohla projevovat počínající láska. A stejně ji ani ve snu nenapadlo, že cit, který v ní takto probouzí, je láska. Myslela si, že tento muž ji pouze zajímá jako neobvyklý typ, který má předpoklady v lecčems vyniknout, a dokonce ve svém zájmu viděla jistou filantropii.<dd>
Nevěděla, že po něm touží. U něho tomu bylo jinak. Věděl, že ji miluje, a toužil po ní, jak dosud v životě nikdy po ničem netoužil. Již dříve měl rád poezii pro její krásu, ale od té doby, co se setkal s Ruth, rozevřely se před ním brány obrovského pole milostné poezie. Pomohla mu porozumět poezii víc než Bulfinch a Gayley. Před týdnem by verše jako: „Milenec šílený a bohem vyvolený polibkem umírá," asi nepoctil větší pozorností, ale teď se mu neustále v mysli vracely. Žasl nad jejich kouzlem a pravdivostí, a jak na Ruth upíral oči, uvědomoval si, že by s radostí dokázal polibkem zemřít. Cítil se sám milencem šíleným a bohem vyvoleným a ani pasování na rytíře by v něm nevzbudilo větší hrdost. A konečně poznal smysl života a proč se narodil.
<br><br>
<li><b>London, J.: Martin Eden</b>, přel. E.Masnerová, Svoboda, Praha 1987 
</TD></TR></TABLE>
</BODY></HTML>
