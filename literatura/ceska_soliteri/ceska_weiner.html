<HTML><HEAD><TITLE>Richard Weiner: Prázdná židle</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Richard Weiner: Prázdná židle</b>
<br><br>
Rozbor nenapsané povídky
<BR><BR>
<I>Fíně Tausikové</I>
<br><br>
Cíl, který sobě kladu, rozmlouvaje o okolnostech, proč tato povídka 
        vlastně ani napsána nebyla, je nesmyslný a nebude mu omluvy ani tehdy, 
        jestliže, jak se domnívám, vsune se v následující řádky něco 
        fantastičnosti, jíž by bylo mnohem lépe užíti při vděčnější 
        příležitosti, a něco podivínství, které by snad slušelo skutečné 
        povídce, kdežto v těchto vývodech bude čtenáře uváděti pouze na scestí a 
        do slepých uliček; také snad se vyskytne trocha pohnutí a vzrušení (a 
        snad i rozrušení), což pravděpodobně často pohatí můj plán na 
        pragmatické vypsání zániku slovesného díla.
        <dd>Mám za svou povinnost upozorniti čtenáře na tuto okolnost hned 
        úvodem. Neukojí žádné z potřeb, pro něž se obyčejně do čtení dává. 
        Četl-li by přece, nechť zví, že se nedočte napínavé zápletky, že 
        nenalezne zajímavých psychologických rozborů ani pestrých či výstižných 
        líčení, žádné zvláštnosti slohové ni lyrických partií, které by v něm 
        rozezvučely strunu spřízněnou. Pouze na jediné může toto vypsání činiti 
        sobě nárok: na jedinečnost. Neboť není příkladu, aby spisovatel veřejně 
        se rozhovořil o díle, kterého nenapsal, a aby takto dobrovolně vydal 
        svou nemohoucnost a svou neschopnost. Ale to je jedinečnost tak 
        truchlivá, že bych jí zde nepřipomínal, nebýti nejopravdivější snahy, 
        abych čtenáře ušetřil, seč jsem.
        <dd>Po těchto úvodních slovech chci říci, co mě přimělo k neobyčejnému a 
        marnému počinu: Po dobu velmi dlouhou zabývám se plánem k určité 
        povídce. Měla se nazývati Prázdná židle a tento název, toť jediné, co z 
        povídky trvá; z povídky, které napsati nikdy nedovedu. Ale zato je titul 
        definitivně hotov. Pro čtenáře, kterému snad je s podivem, že jsem 
        ustanovil titul pro věc, jež ani v nejmenším náčrtku není zachycena na 
        papíře, a pro čtenáře, kterého možná zaráží, proč že kladu důraz na 
        okolnost, že titul je definitivní, pro oba dva tedy připomínám, že 
        nedovedu napsati nic, čemu jsem už předem nedal jména, a že název 
        povídky či básně bývá mi zpravidla nejbezpečnějším odrazištěm k další 
        práci. Ba, jsou případy, že původně byl název jen skupinou náhodně 
        přivátých slov, jejichž úhrnná melodie nebo smysl, později v ně vložený, 
        inspirovaly mě k práci. To však pouze mimochodem.
        <dd>Název Prázdná židle byl tedy hotov a já věděl, že na něm nelze nic 
        měniti. Leč kupodivu! Přestože tento titul byl mi vnitřně osudnější 
        skutečností než titul kterékoliv z mých prací, snažil jsem se marně, 
        abych z těchto dvou slov, znamenajících pro mě celou myšlenkovou a 
        představovou oblast, vykřesal sebemenší slovesný zárodek, z něhož bych 
        pak metodickou prací spisovatelskou zbudoval útvar povídky nebo jiný 
        útvar slovesný.
        <dd>(Když totiž moje muka – a byla to opravdová muka – trvala příliš 
        dlouho, byl jsem ochoten upustiti od zamilované myšlenky o povídce a 
        přijmouti kteroukoliv formu, jež by se prokázala tvárlivou pro moji 
        látku.) Neboť myšlenka skutečně existovala, byla v úzkém vztahu k názvu, 
        ba byla dokonce jistá rudimentární fabule. Leč vše tak plytké, že jsem 
        se vůbec ani nepokusil i o jediné jen slovo krom titulu, který po dlouhé 
        měsíce byl napsán nahoře na čtvrtce papíru, již jsem dnes konečně 
        spálil, cele zežloutlou: leželať na slunci.
        <dd>O základní a vůdčí myšlence, tanoucí mi na mysli dosti jasně, jakož i 
        o formě, způsobu provedení, vůbec o slovesné a tvárné stránce, které 
        bohužel nikdy nepřekonaly stadium jakési představové mlžiny, pohovořím 
        později a doufám, že čtenář pochopí ledaco z mých útrap (útrap 
        spisovatelových), že posléze porozumí i tomu, proč jsem se odhodlal k 
        útěku na veřejnost, ač podle pravdy nesmlčuji, že vysvětlení různých 
        těchto proč není nikterak mým cílem.
        <dd>Zatím zbývá mi pouze, abych řekl, proč předkládám toto smutně 
        jedinečné dílo čtenářstvu, jehož trpělivost, jak se obávám, pokouším 
        přespříliš krutě: plánem povídky Prázdná židle byl jsem totiž tak 
        posedlý, že všechny ostatní moje literární úmysly propadaly se v nic. Po 
        celou dlouhou dobu omezil jsem se jediné na práci žurnalistickou – a to 
        jen, že nebylo zbytí – kdežto všechny ostatní moje síly pohlceny byly 
        marným, vysilujícím hledáním formy a výrazu, neméně pak také úzkostí, do 
        níž mě pohroužila utkvělá myšlenka, že na uskutečnění pošetilé 
        povídkářské ideje závisí všechna moje existence.
        <dd>Posléze, když selhaly všechny pokusy dáti myšlence tvar 
        sebeabstruznější, když jsem nabyl jistoty, že na plánu nikdy nic 
        nevybuduji, nastala doba, kdy se mi zdálo přetěžkou prací i sepsání 
        sebeubožejší lokálky. Leč byť bych sebestřízlivěji a sebebezohledněji 
        soudil veškerou svou spisovatelskou činnost, nedovedu potlačiti svého 
        egoismu, jenž ví, že by byla po mně veta také jako po člověku, kdybych 
        já spisovatel byl náhle zbaven možnosti psáti a publikovati. Jediné tedy 
        pudem sebeobrany pátral jsem horečně po způsobu, jak se zbýti útlaku, 
        kterým mě ochromoval plán, jehož provedení mi unikalo.
        <dd>V oné době těžké duševní krize dostaly se mi do rukou eseje Edgara 
        Allana Poe. Tam připamatovala se mi znova jeho stať Filozofie uměleckého 
        díla. Toto vylíčení umělcovy práce při skladbě básně Havran, vylíčení 
        neméně slavné než báseň sama, přivedlo mě na myšlenku, abych se podobným 
        způsobem vypořádal se svojí nenapsanou povídkou. Pravda, už v pohnutkách 
        je nebetyčný rozdíl: tam básník, jenž z podivného rozmaru snaží se 
        metodickým výkladem oslabiti účin své básně, která sama mu zajišťuje 
        nehynoucí slávu (a jenž naopak svým komentářem dojem náš ještě 
        zesiluje), zde ztroskotavší autor, který se pokouší zachrániti svoje 
        umělecké živoření výkladem o troskách povídky, na niž nestačil.
        <dd>Než v úzkostech, v jakých jsem tehdy žil, byla tu pojednou objevena 
        stezička, velmi zarostlá, velmi srázná a která mě zavede bůhví kam, než 
        přece jen cosi, co alespoň na počátku se zdá býti poněkud schůdným – i 
        není již zbytí!
        <dd>Stať tuto píši tedy jen v té sobecké naději, že se zbavím můry, která 
        saje mou krev již příliš dlouho. Jsem však žel spisovatelem už tolik, že 
        mi nestačí pouhé vypsání historie nenapsané povídky. Nemělo by pro mě 
        ceny, nevykonalo by služby, již očekávám, kdybych pro ně nenalezl 
        veřejného fóra. Neboť jsem spisovatelem, to znamená, že jsem tak jako 
        herec, jenž nejvíce se raduje a nejvíce truchlí na jevišti a jenž 
        nedovede pohřbíti beze svědků ani svou radost, ani svou bolest.
        <dd>Nehledejž nikdo rozporu mezi počátečním varováním a tímto apelem na 
        čtenáře. Upřímně jsem varoval, ale jen proto jsem vůbec dovedl varovati, 
        poněvadž spoléhám, že aspoň jediný divák přijde na moje představení, 
        nedoveda přemoci zvědavost. (A jistěže později bude litovati.) A pravý 
        herec, živím naději, že divák se dostaví, neboť dovedu hráti, jen že v 
        to doufám, musím hráti, neboť jen tak dovedu mluviti pravdu, a musím ji 
        slyšeti (slyšeti ušima, ana ze mne vyvěrá), poněvadž mi jinak nelze 
        žíti. Teď však jsem se ponížil již dosti i smím říci: Za přání, abych 
        žil, omluvy mi netřeba.
        <dd>Jen ještě dík listu, který tentokráte dává spisovateli přednost před 
        čtenáři, bez nichž by stejně nemohl býti, jako by zanikl bez 
        spisovatelů. Ač by čtenáři zajisté mohli dáti ze svého středu 
        spisovatele, kdežto sotva lze tvrditi, že by spisovatelé dovedli býti 
        čtenáři. Tolik jen – mimochodem – ku chvále čtenářů.
        <dd>Uplynula zatím doba příliš dlouhá, než abych si ještě bezpečně dovedl 
        vzpomenouti na původní popud k povídce. Změny a otřesy, jimž byla 
        vystavena počáteční koncepce, byly krom toho tak časté a prudké, že se 
        mi původní myšlenka jeví jen velmi mlhavě a náraz k ní – a vím, že to 
        byl náraz – zdá se mi dnes jen jako znenáhlé vybavování byvších, 
        polozapomenutých událostí, vyvolaných v paměti působením obdobných 
        situací, které se patrně nově dostavily, třebas jich smysly ani 
        nezachytily, ani v nich rozeznávati nedovedly. Vím jen tolik, že mě 
        kdysi na procházce náhle zazajímala jakás spletitá psychologie úděsu. 
        Postupuji při dnešní rekonstrukci těchto zmatených vnitřních stavů a 
        dějů velmi opatrně, snažím se analyzovati je krok za krokem, veden 
        snahou, abych vydobyl vlákno tehdejší inspirace v celistvosti. Snad, ba 
        pravděpodobně zůstane i mně samotnému leccos záhadou i nadále, tím spíše 
        je tedy čtenáři třeba trpělivosti a dobré vůle.
        <dd>Řekl jsem tedy, že mým východiskem byla zvídavost po psychologii 
        úděsu, a možná že jsem zezvědavěl právě, sebrav své duševní síly po 
        úděsném otřesu, jemuž jsem tehdy sám podlehl. Nevím sice, bylo-li tomu 
        skutečně tak, ale domnívám se, že třeba počítati i s touto možností, 
        má-li býti vyvarováno poruchám, které by snadno nastati mohly zanedbáním 
        okolnosti tak důležité.
        <dd>Především zdá se mi, že mne tehdy nezajímal pouze prostý úkaz úděsu, 
        neboť mám za to, že tento duševní stav je sám o sobě snadno 
        vysvětlitelný, a tedy nevalně lákavý pro rozbor. Přesto však se o něm 
        hodlám zmíniti několika slovy, jakoby průpravou.
        <dd>&nbsp;Rozeznávám úděs smyslový a psychický, které se sice shodují v 
        tom, že mají stejné sídlo – totiž lidskou psýchu, leč různi se příčinou. 
        Úděs smyslový nastává prostě náhlým otřesem čivů, jež se byly 
        přizpůsobily jistému stavu fyzického okolí. Větší či menší pružnost 
        nervové soustavy způsobuje u různých individuí, že ke vzbuzení úděsu je 
        třeba prudšího či méně prudkého otřesu, ale platí tu, že smyslový úděs 
        přestává, jakmile se nervová soustava znovu přizpůsobila. Prvním krokem 
        k novému přizpůsobení jest pak poznání příčiny onoho otřesu. Je 
        lhostejno, odpovídá-li ona příčina skutečnosti zcela či jen potud, že 
        stačí za vysvětlení jedině postiženému. Buďtež zde uvedeny alespoň dva 
        případy. Představme si člověka v úplně tmavé světnici, kam bychom náhle 
        vpustili odkrytou štěrbinou sluneční paprsek. Jeho objevení způsobí úděs 
        v osobě, jejíž nervový systém se byl přizpůsobil temnotě, ale potrvá jen 
        tak dlouho, pokud je třeba, aby si zkoušený objekt dovedl vysvětliti 
        příčinu zjevení se paprsku. Je naprosto lhostejno, rozřeší-li si tuto 
        otázku objektivně správně, totiž tak, že si vysvětlí úkaz odkrytím 
        štěrbiny zvenčí, nebo přizpůsobí-li svůj nervový systém výkladem 
        objektivně nesprávným, budiž tak, že paprsek vnikl z té příčiny, 
        poněvadž se sám provrtal neporušenou stěnou. Jiný příklad, ještě 
        prostší, jest uleknutí z náhlého výstřelu. V tomto případě netřeba 
        vlastně nového přizpůsobení, poněvadž otřesný moment pomíjí okamžitě a 
        původní rovnováha se dostaví znovu. Ale následují-li výstřely jeden po 
        druhém, pak – a to mi dosvědčí všichni, kdož cosi podobného zakusili – 
        pak tedy je již třeba nové orientace. Nastane, jakmile jsme uspokojivě 
        (pro sebe) zodpověděli otázku po původu a směru výstřelů. Tehdy úděs 
        mine, ustoupiv jinému stavu duševnímu, to jest strachu, o němž však 
        nehodláme zde hovořiti.
        <dd>Nesmíme se však domnívati, že úděs vzniká vždy jen onou smyslovou 
        hodnotou, která znamená jakési zvýšeni intenzity předcházejícího stavu. 
        Stejně jako se lze poděsiti, přerve-li světlo tmu nebo rána ticho, 
        stejně tak se ulekneme náhlým setměním nebo náhlým ztišením. Zvláště pro 
        tento úděs z ticha dovedli by uvésti vojáci, navracející se z války, 
        mnohý příklad. –
        <dd>Spletitější – a řeknu také hned, že i osudnější – je úděs, jejž 
        nazývám psychickým. Někdy vyskytuje se v kombinaci s úděsem smyslovým, 
        někdy sám o sobě. Podstatou je však vždy týž: nastane, je-li tok 
        událostí, pro něž máme subjektivně uspokojivé vysvětlení, proložen náhle 
        řekněme vírem, to jest novou událostí, pro kterou uspokojivého 
        vysvětlení dopátrati se nelze, a vyznačuje se tím, že přetrvá úkaz, 
        který jej vyvolal. Za příklad vezměme úkaz paprsku v temné světnici. 
        Dejme tomu, že by pokusný objekt skutečně správně byl usoudil, že 
        paprsek vnikl do temnice, protože byla zvenčí odkryta štěrbina. Tím 
        pomine jeho úděs smyslový. Připusťme však nyní, že by sobě nedovedl 
        vysvětliti, jakže byla štěrbina odkryta, tak třebas že by mu okolnosti 
        bránily přijmouti jako vysvětlení lidskou nebo strojovou sílu. 
        Nemožností dopátrati se, kým či čím že skulina byla odkryta, uvržen byl 
        v úděs psychický, jenž přetrvá dobu trvání onoho úkazu, zjevuje se 
        příležitostně v intenzitě menší či větší. Zůstane-li vniknutí paprsku 
        onomu člověku záhadou navždy, lze říci, že úděs z toho se stal 
        součástkou jeho bytosti: člověk onen bude uděšen věčně, a poněvadž úděs 
        nutno míti za poruchu psýchy, lze říci, že propadl duševní chorobě, 
        která potrvá, pokud nenalezne uspokojivého vysvětlení, tedy popřípadě do 
        smrti. Odtud lze odvoditi, proč mezi šílenci je větší procento lidí 
        řádných, to jest neschopných klamati ani sama sebe, a moudrých, to jest 
        těch, jimž nestačí zdání, než mezi lidmi, jimž se říká normální. Odtud 
        také veliké množství zešílevších mudrců a umělců.
        <dd>Nyní vzpomínám si již jasněji, že otázka, která mne obzvláště 
        zajímala, měla za předmět cosi jakoby psychický úděs a to, co jej 
        vyvolalo, nemusilo býti vždy nutně v příčinné souvislosti, a zadruhé 
        jako by intenzita úděsu a neobyčejnost jeho příčiny nebyly vždy v přímém 
        poměru. Abychom vše uvedli na pravou míru a pokud možná přesně mohli se 
        dopátrati skutečného stavu celé záležitosti, bude nejlépe, pokusíme-li 
        se o nástin počátku historie, kterou jsem hodlal napsati.
        <dd>Přísně vzato, žádná z mých povídek či básní nevznikla cestou čistě 
        spekulativní.
        <dd>Pokud o báseň jde, rozumí se tato okolnost sama sebou, neboť tu nutno 
        vždy předpokládati citový otřes nebo náhlý vzrůst zájmu o jistý předmět. 
        Obojí samozřejmě nastane jedině nárazem zevně. Ale také moje povídky 
        obsahují v jádře vnější skutečnost, třebas byla povídka k oné 
        skutečnosti v poměru příbuzenství pouze velmi vzdáleného. Pamatuji si 
        například, že próza Loučení s včerejškem byla vyvolána obrazem Františka 
        Kupky, na němž snažil se zvláštní metodou malířskou sugerovati poklus 
        jezdců v Bouloňském lesíku. Kdo tuto povídku četl, pamatuje si asi, že 
        její počátek představuje literární parafrázi tohoto tématu – mluví se 
        tam úvodem skutečně o parforsním honu – ostatek povídky nemá ovšem již 
        nic společného s tímto předmětem, a přece mohu ubezpečiti, že vznikla 
        celá touto iniciativou. Ale jak a proč a čím – toho vysvětliti 
        nedovedu.
        <dd>Podobně vznikla próza Rovnováha z popudu, jenž je látce oné povídky 
        na hony vzdálen. Zaujal mne zjev akrobatův, kterého jsem viděl sklízeti 
        obrovský úspěch v pařížském Zimním cirku a jenž nedlouho poté namanul se 
        mi znovu jako humorný a skutečně veselý vyvolavač před ubohou jarmareční 
        boudou při jakési lidové slavnosti na Montmartru. Kontrast mezi oběma 
        stavy, v nichž jsem ho zastihl, a skutečná veselost, již dával najevo v 
        době svého úpadku, to vše chtělo býti nějak vyjádřeno, i vyhranilo se 
        posléze v uvedenou prózu.
        <dd>Bezprostředním popudem k nenapsané povídce Prázdná židle byl pak 
        rozhovor dvou mně zcela neznámých lidí, zachycený na procházce v 
        městském sadě pražském. Jeden z obou mužů zval druhého na návštěvu a 
        druhý ho ujišťoval, že přijde. Zvoucí byl, zdálo se mi, poněkud nesmělý 
        a jakoby podřízený; pozvaný pak ujišťoval několikráte, stále 
        přesvědčivěji, a nakonec ubezpečil větou: „Můžete na to vzíti jed, že 
        přijdu.“
        <dd>Nevím, proč se mi při vyslechnutí hovoru toho vynořila Vildracova 
        báseň Návštěva, kde se líčí odhodlání kohosi, jenž jde na nepředvídanou 
        návštěvu k člověku málem povrženému, jak tam dojde, jak vidí, kterak 
        hostitel nedůvěřuje ryzosti pohnutky svého návštěvníka, jak poté host se 
        rozloučí se slibem, že opět přijde, ač dobře ví, že zde byl dnes 
        naposledy. – Přestože situace, jíž jsem byl v sadě svědkem, byla vlastně 
        rubem oné básně, nebylo mi vlastně s podivem, že se mi připamatovala 
        právě Vildracova báseň. Třebas líc a rub, jsou k sobě v jakémsi poměru. 
        Zarazilo mne však, že se v mé mysli vynořila báseň nikoliv teprve po 
        úvaze o tom, cože by nastalo, kdyby slibující muž nikdy svého druha 
        nenavštívil, nýbrž před ní. Ale odbyl jsem vše bagatelizujícím úsměvem. 
        Potom však mě zaujal nový němý výrok mojí obrazotvornosti, jenž děl: 
        „Mělo by to strašné následky.“ A já nemohl nyní jinak než zkoumati, v 
        čem a jak mohlo by býti strašlivým, kdyby někdo nepřišel na návštěvu, ač 
        tak slíbil.
        <dd>Povídka, kterou jsem hodlal napsati, měla tudíž jednati o úděsu, jenž 
        se zmocnil hostitele, když host, kterého očekával a který jistě slíbil, 
        že přijde, se nedostavil.
        <dd>Moje spisovatelská ctižádost nechtěla se ovšem spokojiti pouhým 
        vypsáním. Chtěl jsem býti přesvědčivým, chtěl jsem hrůzu čtenáři 
        vsugerovati a zdar této sugesce byl vlastním problémem chystané prózy. 
        Neboť zajisté byla správnou úvaha, že čtenář pozbude veškeré kritické 
        schopnosti, poděsím-li ho. A o toto zmatení čtenáře šlo, neboť hned 
        úvodem byl jsem si vědom disproporce mezi látkou a cílem, k němuž mířím. 
        – Velice podivuhodným zdá se mi, že hned, jakmile jsem počal přemýšleti 
        o svém problému, vnutil se mi titul Prázdná židle. Především se mi 
        zamlouval samozvaný nadpis jako zhuštěný a sugestivní výraz látky 
        (prázdná židle znamenala mi židli, kterou měl zaujmouti někdo, kdo se 
        nedostavil, a která tudíž je a zůstane prázdnou navždy, prázdnou a 
        čekající), zadruhé se mi tímto názvem jakousi divinací zjevila cesta, 
        kterou nutno jíti, aby povídka byla vyhnána na ostří nože: neboť nadpis 
        znamenal pro mne krom toho ještě, že se jedná o židli zvlášť vybranou k 
        tomu, aby na ni host usedl. „<I>La</I> chaise vide“, a nikoliv 
        „<I>une</I> chaise vide“; škoda že v češtině nelze dosti přesně 
        vyjádřiti rozdíl mezi členem určitým a neurčitým. Okolnost, že byla pro 
        hosta dokonce už vybrána zcela určitá židle, nasvědčuje, že návštěva 
        byla očekávána zcela určitě, že snad byla dokonce stanovena na přesnou 
        dobu. Neboť pro někoho, kdo slíbí pouze všeobecnými slovy, že nás 
        navštíví, nekonáme příprav. Tento moment zdál se mi vhodným pro záměr, 
        aby povídku učinil hodně děsivou. Uvažoval jsem takto: Okolnost, že 
        někdo, kdo slíbil návštěvu, nakonec se nedostaví, bude tím děsivější, 
        čím pravděpodobnější tato návštěva se zdála. Nejpravděpodobnější bude 
        tehdy, nebude-li lze o ní pochybovati, to jest byla-li v zásadě už 
        vykonána. V povídce bylo tedy třeba především zdůrazniti, že kdosi na 
        návštěvu šel, ale nedošel.
        <dd>V kostře povídky byla zamýšlena konstrukce této situace zásadně asi 
        takto: Muž, nazveme jej Janem, vycházeje právě z domu, potkává drahého, 
        dlouho nezřeného přítele, jenž se mu vrhá v náručí ve veliké radosti, že 
        jej opět po dlouhé době spatřil. Přítele toho nazveme Václavem. Také Jan 
        tone v radosti a odkládá svou vycházku, ostatně nedůležitou. Toto 
        setkání obou přátel mělo býti vylíčeno tak, aby nebylo možno pochybovati 
        jednak o skutečné vnitřní potřebě Václavově vykonati tuto návštěvu, 
        jednak o potřebě Janově zcela se věnovati dlouho nezřenému příteli a 
        pohostiti ho. – Tak tedy byl vyplněn požadavek, aby návštěva byla 
        zásadně, to jest oboustrannou vůlí vykonána. Šlo nyní o to, aby k ní ve 
        skutečnosti nedošlo. K tomu cíli bylo třeba, aby se Václav a Jan na 
        okamžik opět rozešli. Motiv rozchodu musil býti volen ovšem tak, aby v 
        ničem neporušil vnitřní situaci obou přátel. Jinak bylo možno vymysliti 
        cokoliv a já se po krátkém přemýšlení rozhodl pro rozchod v zájmu 
        návštěvy samotné. Přiznávám rád, že po stránce vypravovatelské jest moje 
        zápletka osnována velice slabě, ne-li nejapně, ale lze o ní říci aspoň 
        tolik, že ve vnitřní osnovu nesahá rušivě: Jan totiž ve snaze, aby 
        besedu, na niž se oba tolik těšili, učinil co nejintimnější, chce 
        upraviti svačinu a požádá Václava, aby došel do nedalekého krámu pro 
        zákusky, zatímco Jan sám se vrací do bytu, aby připravil vše nutné. 
        Touto dělbou práce má býti uspořeno na čase, určeném pro želanou besedu 
        (a jenž oběma přátelům je právě dnes drahocenným). Václav radostně 
        přisvědčí a zajde ke kupci. Jan zatím přistaví židle a stolek ke krbu, 
        připraví k čaji a čeká. Čeká a čeká. Chvíle za chvílí, hodina za hodinou 
        plyne, a připravená židle je stále prázdná a čekající.
        <dd>Pominu nyní podrobné líčení Janova nitra za tohoto čekání. Jak 
        netrpělivost přešla v zlost, pak ve výbuchy vzteku, pak v bezradnost, 
        zoufalství, a jak konečně stanul v úděsu, tehdy totiž, když začal 
        chladně uvažovati. (Chladně ovšem podle jeho zdání.) – Spíše mne nyní 
        zajímají prostředky, kterými jsem chtěl způsobiti Janův úděs a 
        vsugerovati jej také čtenáři. (Jakým zadostiučiněním mohlo mi to býti, 
        kdežto nyní jest spokojiti se pouhým odhalením chladného a střízlivého 
        zákulisí!) Šlo tedy především a vlastně jedině o to, aby byly zavřeny 
        všechny zdroje, z nichž Jan byl by mohl čerpati vysvětlení, proč se 
        Václav nevrátil. Zkrátka, případu bylo třeba uděliti nejpravděpodobnější 
        zdání záhady. Zde nastaly veliké potíže, o které vlastně ztroskotal celý 
        plán, ale neříkám, že by byl jinak stál docela pevně. – Příčina, proč 
        Václav již nepřišel, mohla, objektivně mluveno, tkvíti buď v jeho 
        odhodlání, nebo ve vnější nějaké překážce. Šlo o to, vyvrátiti možnost 
        obojího, neboť jen tehdy mohl jsem počítati s úspěchem, jestliže se mi 
        podaří přesvědčiti, že v mém případě zavládá úplná jakási 
        vzduchoprázdnota, jejíž vznik nelze vysvětliti žádným prostředkem 
        přirozeným ni nepřirozeným.
        <dd>Fyzické překážky snažil jsem se zredukovati na počet co nejmenší již 
        volbou scény. A sice takto: Mínil jsem učiniti předpokladem, že Jan a 
        Václav bývali donedávna důvěrnými přáteli a že měli vesměs společné 
        známé. Jan však, jenž jevil náchylnost k podivínství, usmyslil si z 
        nějaké příčiny před několika měsíci, že se vytrhne ze svého prostředí, 
        odhodlal se k životu samotářskému a uskutečnil svůj úmysl, odstěhovav se 
        ze čtvrti, kam náležel svým povoláním a svými sklony, a přijav byt ve 
        čtvrti jiné, kde nikdy nebyl, kde známých neměl a kde byl před nimi 
        bezpečen. Aby tento předpoklad byl pravděpodobný, musil jsem voliti za 
        dějiště nějaké obrovské město. I zvolil jsem Paříž. – Do takovéto čtvrti 
        pařížské přišel za Janem Václav, neboť stýskalo se mu a chtěl s Janem 
        několik hodin pobýti v družném rozhovoru. Jaká mohla býti příčina, tázal 
        jsem se, že se od kupce nevrátil? Přihlédněme blíže: je nepravděpodobno, 
        ne-li nemožno, že by byl potkal známého, jemuž by se bylo podařilo 
        odvésti jej. Ale i kdyby tomu tak bylo: cožpak nebyl Jan jeho nejlepším 
        přítelem, k němuž schválně dnes došel, a cožpak neviděl, jakou velikou 
        událostí byl pro Jana jeho příchod? Byl by tedy alespoň přišel omluviti 
        se, tím spíše, že krám, kde nakupoval, byl zcela blízko Janova obydlí. – 
        Úraz rovněž je pravděnepodobný. V ulici, kde Jan bydlil, bylo velmi 
        ticho, veřejné dopravní prostředky jezdily daleko odtud a soukromý povoz 
        byl zde velikou vzácností. Bylať ulice Janova takzvanou pasáží. Ostatně 
        kdyby se byl Václavovi přihodil úraz, byl by Janovi najisto neušel 
        rozruch povstalý tím v tiché a klidné uličce. Domníval jsem se, že z 
        téže příčiny mohu z oblasti možných překážek vyloučiti také zločin. 
        Abych pak tyto námitky odstranil nadobro, dal jsem Václava stopovati. 
        Hle, co jsem vymyslil: Jan, když byl několik hodin v zoufalství marně 
        čekal, sešel dolů a přeptal se u kupcové (byla v ulici jediná), nebyl-li 
        před několika hodinami v jejím krámě člověk takový a takový. Kupcová, 
        která Jana dobře znala, nejen přisvědčila, nýbrž dodala k tomu ještě, že 
        jí napadlo veselé vzezření onoho pána, takže se ho v sousedské bodrosti 
        tázala, cože pěkného se mu přihodilo? Odpověděl prý, že se po dlouhé 
        době setkal opět s přítelem, jakou prý čistou radost pocítil při 
        setkání, vida z přítelova chování, že také on je potěšen. Ve své 
        sdílnosti – neboť býváme sdílní v okamžicích štěstí – vyřknul dokonce i 
        Janovo jméno podotýkaje, že beztoho asi je známo kupcové, v čemž se 
        nemýlil. Prodavši Václavu, kupcová vyšla před krám a viděla jej kráčeti 
        až k domu Janovu. Viděla jej bezpečně, jak hleděl po způsobu cizinců na 
        číslo domu, který znala jako dům, kde bydlil Jan. Tento detail však 
        pamatovala jen letmo, poněvadž právě v okamžiku, kdy se Václav před 
        domem zastavil, musila za novým kupcem do krámu. – Takovýmto opatřením 
        odpravil jsem docela možnost nehody, alespoň do té doby, kdy Václav 
        dospěl před Janův dům. Nyní ovšem zbývá ještě jedna možnost: že se totiž 
        Václav zmýlil v čísle domu, že šel dále (což kupcová sledovati už 
        nemohla), že zbloudil a že se mu pak už nechtělo jíti nazpět. Tato 
        možnost však jest tak málo pravděpodobná, že předpoklad, jako by nebyla 
        vnikla v okruh Janových úvah (když se bránil úděsu), zdá se mi zcela 
        přípustným. Objektivně ovšem možnou je; leč rozhoduje, pokud a zdali 
        vůbec jí mohlo býti Janem použito jako cenné stopy, jež by vedla k cíli 
        ještě ve světě reálném. Odpověď musí býti záporná i v tom případě, kdyby 
        Václav nebyl hleděl na domovní číslo, neboť ze skutečnosti, že se oba 
        předtím srazili v domovní chodbě, vyplývá, že Václav znal dokonale 
        Janovu adresu.
        <dd>Kratičké resumé všech posavadních vývodů jest tedy: Přátelé srazili 
        se před domem, oba velmi radostně překvapeni setkáním. Promluvivše 
        několik srdečných slov, rozešli se na návrh Janův opět, a to aby 
        společně uchystali vše, čeho třeba k čajové besedě. Tento rozchod dál se 
        v nejlepší shodě. Ale Václav (který znal dobře číslo a adresu Janova 
        domu) se již nevrátil. Byl sice u kupcové v téže ulici – která, jak to v 
        Paříži bývá, znala jméno i byt svého souseda Jana – nakoupil tam zákusků 
        a vracel se k Janovu domu. Byl spatřen naposledy, an četl číslo na domě, 
        kam chtěl vejíti. Do této chvíle, jak prokázáno, nepřihodila se mu žádná 
        nehoda a nebyl sveden z cesty.
        <dd>Nyní tedy zbývají pro diskusi poslední tři možnosti.
        <dd>Zaprvé: Václav do domu vkročil a v domě se s ním stalo cosi 
        nevysvětlitelného. Proti této domněnce mluví tyto okolnosti: Janův dům 
        byl takzvaný maison meublée, totiž penze, kde se pronajímaly pokoje 
        nájemníkům. Dům připadl dědictvím zřízenci obchodního domu Bon-Marché, 
        jehož žena sama penzi spravovala. Tito lidé byli navýsost počestní a 
        skromní. Penze byla malá, pronajímala všehovšudy šest pokojů a to vesměs 
        lidem, kteří dleli po celý den mimo dům a přicházeli jen přespati. Pouze 
        Jan a kterási slečna byli výjimkou. Dům byl po celý den uzavřen. Domácí 
        lidé měli klíč, cizí zvonili a majitelka domu jim otvírala způsobem v 
        Paříži obvyklým, zatáhnouc totiž za šňůru, aniž opustila byt. Ten pak 
        skládal se z kuchyně a ze dvou pokojů (obytného a ložnice). Kuchyně, kde 
        domácí paní celý den dlela, sloužila zároveň za portýrskou lóži, měla 
        totiž okénko do malého průjezdu. Okénkem bylo viděti každého, kdo do 
        domu vcházel. A je-li přípustnou domněnka, že domácí přehlédla tu a tam 
        nájemníky, kteří si sami otevřeli, je zato skoro vyloučeno, že by jí byl 
        ušel někdo, komu otevřela sama, totiž kdo na sebe upozornil zazvoněním. 
        Nuže vyšetřil jsem, že onoho odpoledne, a zvláště po celou dobu, kdy 
        jsem očekával Václava, domovnice nejenže nespatřila nikoho z nájemníků 
        jíti mimo lóži, nýbrž také nikomu neotevřela z tě prosté příčiny, že 
        nikdo o to nepožádal. Václav tedy do domu nevešel.
        <dd>Druhá eventualita: Václav sice k domu došel, chystal se zazvoniti, 
        ale vtom se stalo cosi nepřirozeného, jež znemožnilo, aby svůj záměr 
        uskutečnil. Myšlenka tato je ovšem absurdní, poněvadž operuje s 
        nadpomyslným. – Mimochodem řečeno vylučuje se také domněnka, že byl 
        Václav odveden někým v tom okamžiku, kdy patřil na domovní číslo. Neboť 
        v mezích rozumnosti třeba míti za to, že tato zastávka trvala asi jen 
        velmi krátce (k čemu by mu bylo, aby hleděl na číslo dlouho?), kdy se k 
        němu nikdo přiblížiti nemohl, jelikož jak se kupcová bezpečně 
        pamatovala, byla tichá ulička tehdy liduprázdná.
        <dd>Třetí eventualita: Václav došel k mému domu, zde však si vše 
        rozmyslil a odešel, ani mne neuvědomiv. Toť zajisté rozumné vysvětlení a 
        rozhodně je třeba o něm uvažovati. Pravím rozumné vysvětlení, a vizme: 
        Jestliže jsem se před jistou dobou odstěhoval do těchto končin tak 
        smutných, kde jsem žil jako poustevník, nevycházeje z prostředí, které 
        mi nikterak nehovělo, stalo se tak možná z podivínství, ale 
        předpokládati, že ono podivínství nemělo hlubších základů, to, čtenáři, 
        bylo by nelidským předpokladem.
        <dd>Měl jsem vážné příčiny, odhodlávaje se k poustevnictví, a sama 
        okolnost, že mne Václav po jistém váhání šel vyhledati (což, čtenáři, 
        znamená potěšiti), to potvrzuje. Neboť je svědectvím, že na mne 
        nezanevřel pro moje podivínství, on, povaha tak přímá, nesentimentální, 
        které se příčila z duše veškerá póza a komedie. (Jedině pokud se týká 
        Václavovy povahy, dovolávám se tvé víry; vidíš, že v ničem jiném.) Nebyl 
        by – věř – ke mně šel (a dokonce ne ze svobodné vůle), kdyby bylo 
        přátelství naše porušeno mojí vinou, a třeba jen tím, že jsem se 
        opovážil hráti komedii či zaujati jakýs falešný postoj. Šel-li, tedy 
        proto, že cítil se mnou, že hodlal mě posilniti a utěšiti v neštěstí, že 
        mu bylo potřebou navštíviti mne a že usoudil, že i mně je třeba jeho 
        přítomnosti.
        <dd>V tomto očekáváni nebyl a nemohl býti zklamán. Setkav se se mnou před 
        domem, viděl, že se raduji, viděl, že jej přijímám s otevřenou náručí, 
        ba více, že jej vítám jako těšitele, ne-li jako spasitele. A já rovněž 
        se neklamu, pravím-li, že i on byl zachvácen radostí, ne snad proto, že 
        mne opět spatřil, nýbrž proto, že nemohl nepozorovati mého štěstí. Náš 
        krátký hovor, který jsme zapředli před domem, nikterak nemohl otřásti 
        jeho předsevzetím. Za onu malou chvíli rozmluva naše nebyla ničím jiným 
        než nejsrdečnějšími přátelskými projevy, a když jsme se po úmluvě 
        rozcházeli, já opět nahoru, on ke kupci, byli jsme přesvědčeni, on i já, 
        že se za krátkou chvíli opět shledáme ve shodě nejdokonalejší. Vždyť 
        skutečně zašel ke kupci a nakoupil, čeho jsem žádal.
        <dd>A přece se nevrátil – – – Kdy se přihodilo a co to bylo, co zvrtlo 
        jeho záměr? Hle, vyložil jsem, že nelze předpokládati fyzickou překážku, 
        a mezi námi, lidmi rozumnými, nemůže přece býti řeči o překážce 
        nepřirozené. A přece jen je to případ záhadný a pro mne stále úděsný. 
        Záhadný, že nelze vysvětliti myšlenkový či citový zvrat, jenž jej 
        přiměl, aby se vzdálil, a úděsný proto, že bezpochyby ona vnitřní 
        příčina, byla-li jaká, nemůže býti hledána jinde než u vědomí toho, jenž 
        se nedostavil a jenž přesto, že nepřišel vědomě, nedovedl ani přibližně 
        oceniti následky své umíněnosti: neboť byl by přese vše přišel, kdyby 
        toho oceniti dovedl. Což nemluvím o Václavu, člověku nejlepším, 
        nejlepším příteli?!
        <dd>Kdybych mohl uvěřiti, že se mu postavilo v cestu cos ohromného či 
        strašidelně záhadného, kdybych mohl připustiti, že příčina, proč mne 
        opustil, je svou podstatou lidské bytosti nezbadatelná, méně bych se 
        děsil tohoto vakua, jež zbylo, než musím-li předpokládati pouhý 
        myšlenkový či citový přesun, který byl příčinou všeho toho. A nelze se 
        ho dopátrati, ježto leží mimo oblast logiky a mimo okruh prostých 
        lidských citů.
        <dd>Co tedy zbývá z posledního „rozumného vysvětlení“? Lze-li se uchytiti 
        alespoň zde? Toť právě hrozné, že nikoliv. A přece jen, stanuv na samém 
        pomezí toho světa, marně v něm pátraje po příčině, nemohu já 
        racionalista smířiti se s myšlenkou, že jí vypátrati nelze. Musí patřiti 
        k druhu Přirozeného, nevchází v transcendentno a je tím děsivější ve své 
        nevypátratelnosti, běda!
        <dd>Hleď, jest to totéž, jako bys při smrti drahé bytosti zahynuvší při 
        neštěstí na moři nabyl jistoty, že příčinou její smrti není 
        bezprostředně ona katastrofa, nýbrž jakási okolnost směšně mimotná, 
        dejme tomu že bolest zubů nebo bleší bodnutí.
        <dd>Nyní však, když jsem byl odbavil zdání, jako by šlo o příběh 
        smyšlený, a kdy naopak otevřeně vyznávám, že příhoda zde popsaná stala 
        se mně samotnému v létě 1914 v pařížské Passage Stanislas (nyní rue 
        Jules Chaplin), kde jsem bydlil, mohu již přikročiti k objektivnímu 
        vysvětlení záhady, v níž mým partnerem byl Belgičan Émile Dermenghem. 
        (Smím nyní také již prozraditi, že jsem posud udržoval zdání smyšlenky 
        jen jako ochranný prostředek pro sebe sama, abych totiž nabyl žádoucího 
        odstupu od vlastního příběhu, a tak sobě umožnil pokud možná věcné 
        vypsání události, jejíž připomínka i dnes ještě mi způsobuje 
        mražení.)
        <dd>Tenkráte odpoledne tedy, navrátiv se domů v nejjařejší náladě 
        člověka, kterého potkalo štěstí, připraviv čaj a potom čekaje po několik 
        hodin marně, utěšuje se chudácky nejžalostnějšími výmysly, prošel jsem 
        pocity takového smutku, hněvu a hnusu, že zatemnily moji dráhu životní 
        nadlouho, snad až do smrti. Do té doby však nebylo mi ještě možno 
        objeviti pravou příčinu, ježto případ posud nebyl dostatečně vyšetřen. 
        Proto také nemohlo posud přijíti zděšení, jelikož moje fantazie do té 
        chvíle nebyla brzděna údaji svědků. Nejhorší mne teprve očekávalo.
        <dd>Stráviv několik hodin v příšerném zmatku, já, stále nehybnější a 
        zkrušenější v lenošce naproti prázdné židli, uchystané pro Emila, 
        odhodlal jsem se konečně k pátrání. Pro případ, že by se snad můj přítel 
        dostavil za mé chvilkové nepřítomnosti, napsal jsem na arch papíru 
        velikým písmem, že se vrátím co nevidět, a požádal krom toho domácí, aby 
        poprosila pána, který by ke mně přišel, o chvíli poshovění. Opatření 
        bylo bezúčelné a zbytečné, poněvadž krám byl pouze několik kroků vzdálen 
        a já bych Emila nebyl mohl nikterak minouti.
        <dd>Alespoň vidíte z tohoto opatření, že jsem nebyl nepříčetný a že jsem 
        jednal rozmyslně a plánovitě. Učiniv tak, vyšel jsem z domu, zamířil do 
        krámu, kde se mi dostalo zpráv. – Lze si snadno představiti, v jakém 
        rozpoložení mysli jsem se navrátil domů (domácí odpověděla na mou 
        otázku, že za mé nepřítomnosti se po mně netázal nikdo), jak jsem 
        strávil večer a noc. Teď, kdy všechna vysvětlení, kterými jsem se až 
        potud utěšoval, rázem se ztratila jako pramen v písečné půdě, uvědomil 
        jsem si všechnu hrůzu nevysvětlitelného případu.
        <dd>Ovšem, nepochyboval jsem ani dost málo, že nějaké vysvětlení tu nutně 
        musí býti a že je zajisté možno dopátrati se ho rozumově. Ale byť jsem 
        byl sebevíce přesvědčen o normálnosti příhody, neubránil jsem se 
        hroznému, katastrofálnímu rozčilení, jež vzrůstalo neustále, čím častěji 
        byl jsem nucen zanechati té a oné stopy poznav, že nikam nevede. Způsob 
        onoho vnitřního pátrání jsem již popsal. Snažil jsem se o líčení co 
        možná věcné a odtažité, vystříhaje se úzkostlivě, aby v něm neproskočila 
        ani stopa oněch duševních křeči, jichž jsem byl tehdy obětí. Nakonec 
        nezbylo, jak jsem už pravil, než považovati za prokázané, že Emil se 
        nedostavil, protože jeho úmysl byl opustiti mne. Leč znaje dobře svého 
        přítele, věděl jsem, že musím zavrhnouti i frivolní nedbalost, i 
        malicherné rozladění, i nezřízenou samolibost jako motivy jeho 
        rozhodnutí.
        <dd>Nikoliv! Bez přičinění vnějšku, či lépe bez přičinění někoho druhého 
        nemohl dospěti ke svému krutému odhodlání. Leč kdo jiný mohl býti 
        fyzicky vinen, ne-li já? A cože mohlo člověka, jakým byl Emil, přiměti, 
        aby mne zanechal v bolestech (o kterých nemohl pochybovati), ne-li 
        skutečnost, že jsem se na něm těžce a nenapravitelně provinil? Moje vina 
        tedy! Leč táži se dále: Kdy nastala? A podle všech svědectví docházím k 
        přesvědčení, že nemohla nastati před naším rozchodem u domovních vrat. A 
        tedy hle! Provinil jsem se na příteli, těžce se provinil, jsa nepřítomen 
        a nevěda. Nevěda hluboce. A vidím: Nelze žíti v hrůze hrůznější, než 
        jaká jest hrůza tato.
        <dd>Leč tímto řešením byl tento předmět odbyt toliko po vnější stránce. 
        Ve skutečnosti zůstala záhada záhadou, a domníval-li jsem se chvíli, že 
        jsem k ní nalezl klíč, musil jsem záhy přiznati, že i onen klíč je pro 
        mě tajemným, neznámá vyměněna za neznámou. A příhoda, jež zůstala 
        tajemnou i nadále a děsila jako dříve, stala se obratem záležitostí 
        mravní, zdrojem pochybností a výčitek svědomí.
        <dd>Ano, dnes ovšem vše je zmoženo aspoň natolik, že mi lze analyzovati a 
        referovati málem procesuálně. Nechť jen čiší chlad a cosi jako únava z 
        tohoto líčení! Dávno již, dávno vzdal jsem se myšlenky, že vzbudím úděs 
        ve čtenáři, který by četl příhodu onoho osudného večera. Jiný byl dnes 
        můj cíl! řekl jsem již jaký. – Přesto však se domnívám, že nebude 
        nikoho, kdož kdy zažil i matnou pouze obdobu mého úděsu, aby neporozuměl 
        drtivé tíži, jež na mě dolehla, a aby neporozuměl, povím-li, že vedle 
        hrůzy pocítil jsem také ještě trapnost. Neboť nebylo lze neznamenati, že 
        při veškeré tajemnosti tolik alespoň nemohlo zůstati utajeno, že děs a 
        ono neznámé, jež ho přivodilo, jsou z různých oblastí, že se sbíhají až 
        kdesi v nekonečnu, že nejsou navzájem úměrné, nýbrž že jsou – jakož jsem 
        již zpočátku řekl – v poměru obráceném, tedy nikoliv jako vyřčený a 
        spravedlivý trest k povědomé vině, nýbrž jako trest spravedlivý sice, 
        ale neodůvodněný, k vině nepovědomé.
        <dd>Ale zhroutila se záhy i domněnka, že pykám za vinu neznámou, leč 
        konkrétní, totiž za vinu spáchanou na Emilovi.
        <dd>Několik neděl po zmíněné události, prožitých v osamocení možno-li 
        ještě úplnějším, než tomu bylo dosud, stalo se, že jsem se setkal s 
        Emilem na večerní procházce na Butte Chaumont. Kráčeli jsme proti sobě, 
        on i já samotni. Spatřiv mě, vyjasnil zachmuřenou tvář, zrychlil krok a 
        okamžik poté stiskl vřele moji ruku. S účastí vyptával se po mnohých 
        poměrech, překypoval srdečností a nakonec řekl: „Musím tě přece také 
        jednou navštíviti.“ Nebyl jsem mocen slova. Bylo vyloučeno, že by si ze 
        mne tropil šašky. Zbyl tedy dvojí výklad: buď docela zapomněl, že jednou 
        návštěvu onu skoro již vykonal, buď stalo se tak jen v mojí chorobné 
        představivosti.
        <dd>Leč ne! Pomyslnou tehdejší jeho návštěva nebyla; vždyť ji dosvědčily 
        osoby nezúčastněné. A připustiti, že by byl nejen prominul, nýbrž i 
        zapomněl křivdu na něm spáchanou? Chtěl jsem jej vyzkoušeti a dím:
        <dd>„Nemluvme o tehdejší příhodě, ale toliko aspoň pověz: Odpustil jsi 
        mi, jestliže jsem ti tenkráte ublížil?“
        <dd>Tu však na jeho tváři zračil se podiv, snad i neklid, snad i děs; 
        neboť tázaje se pozbyl jsem klidu a hlas se mi třásl.
        <dd>„O jaké příhodě to mluvíš?“ pravil. „Nepamatuji se, že bys mi byl kdy 
        ublížil.“
        <dd>I pochopil jsem, že nikoliv na něm jsem se provinil, nýbrž že trest, 
        jenž mě stihnul, byl za ono velké mé Provinění, které nemá vztahu k 
        věcem a lidem, které plodí zlo ne skrze předměty, nýbrž bezprostředně 
        skrze sebe sama, zlo utajené a neplodné, kletba mého života.
        <dd>Jen jednou jedinkráte projevilo se skutečností, ježto jeho jsoucnost 
        musila býti připamatována. Za hmotný nástroj, kterým to mělo býti 
        prokázáno, byl vyvolen Emil. Jakž jinak mohl než zapomenouti, vykonav 
        své poslání pouhého nástroje?
        <dd>A otázka rázem se rozšířila: můj úděs, nezhojitelný, doživotný můj 
        úděs, hle toť hrůza z viny mého života. A neznám její proč a neznám její 
        velikosti. Vím pouze, že je a že se jí nelze zbýti.
        <dd>Ne nadarmo vyvstala historie onoho odpoledne v tomto hořkém osvětlení 
        právě v době, která představuje zmrazující bakchanále milionů 
        rozpoutaných Vin, páchaných po léta všemi životy proti životům všem. Ne 
        nadarmo plížím se už po kolik měsíců, štítě se světla, s kletou osnovou 
        této povídky, již nikdy mi nebude lze napsati.
        <dd>Jak nepatrné jsou technické obtíže, stavící se v cestu – a jsou 
        značné samy o sobě, neboť kterak zmoci a zformovati toto ustavičné a 
        těsné prolínání nejhrubší skutečnosti a nejodtažitějšího neskutečna, jež 
        by při takové povídce bylo stěžejným problémem!, jak nepatrné je to vše 
        proti děsivému příkazu, jenž zapovídá zbaviti se kletby tím, že bychom 
        vyslovili její formuli. Je nepostižitelnou, uniká všem prosbám, 
        zapřísaháním, všem skřekům zoufalosti.
        <dd>A vše, co jsem zde stroze, barbarsky sepsal, k čemu může sloužiti, 
        nežli abych byl přiměn k zdrcujícímu přiznání: tonu ve Vině, zalykám se 
        jí, hříchem se brodím – a neznám ho a nikdy nepoznám. A prázdná židle, 
        která tu přede mnou stojí, an dopisuji toto prohlášení svého 
        nezadržitelného úpadku, béře na se, nevím proč, podobu rozevřených 
        okrouhlých úst rybí němoty. A jest mi, jako bych viděl, kterak na 
        otázky, jež bych jim kladl, tato ošklivá ústa odpovídají příšerným, 
        neslyšitelným omíláním bezzubých čelistí.<br><br>
<li><strong>Weiner, R.: Netečný divák a jiné prózy, Lítice, Škleb</strong>, Torst, Praha 1996
</TD></TR></TABLE>
</BODY></HTML>
