<HTML><HEAD><TITLE>Jan Weiss: Dům o tisíci patrech</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jan Weiss: Dům o tisíci patrech</b>
<br><br>
<em>Příšerný nález * Ruce * Tvář? * Co bylo napsáno v notýsku *
Možnost býti detektivem * Princezna Tamara</em><br>
<br>
Po druhé v bláznivém letu do výše se člověk zarazil. – Běda! – Hrůza! – V bílém koutě jednoho patra kupí se hromádka bílých, drolících se kostí. Křečovitě zkroucená páteř se v nich plazí jako kus hadice. – A v rohu se válí troska puklé lidské lebky. Nad smutnou hromádkou kostí, ve výšce klečícího člověka, je ve stěně monogram. „S. M." Pod ním pět vodorovných čárek.<dd>
Co to znamená? – Kdosi neznámý přede mnou řítil se tu do výše... „S. M." dosel až sem a padl vysílen. Umíral kleče, a ještě vyryl si nehtem nápis na svůj hrob! – Pět čárek... pět dní tu bloudil? – Pět hodin umíral?<dd>
Ledová hrůza zalomcovala běžícím člověkem. Pryč! Pryč odtud! Ale kam? Jsou jen dvě cesty: Vzhůru, anebo dolů! – Nuže – vzhůru!...  Schody a schody. Rudý koberec probíhá mozkem jako ohnivý drát. – Kdy to všechno skončí? – Oh, kdybych věděl, kdo jsem! Přes všechnu tu bolest, jež drtí spánky, nutno přece si vzpomenout! –Paměť! Co se stalo s mou pamětí? – Minulost! Vzpomínky! Strašlivá bolest! – Kdo jsem?<dd>
A najednou – ruce! – Ano, toto jsou moje ruce... a snad si vzpomenu, až uvidím svoji tvář. – Bílé ruce s dlouhými, úzkými prsty a dlaň, růžově kropenatá. Bílé rukávy kabátu, hedvábné košile, bílé kalhoty, polobotky z bílého plátna... a obličej? Kterak se poznám?<dd>
Člověk, si přikryl tvář oběma dlaněmi. Jemným hmatem nervů chtěl uchopit svoji podobu, tvar, krásu či ošklivost, stáří či mládí... Nos, ústa, vlasy – jsou černé či rovněž bílé?<dd>
A najednou jeho tápající pravice uchopila cosi tvrdého v náprsní kapse kabátu. Malý notýsek! Hned na prvních stránkách neznámou rukou bylo napsáno:<br>
<br>

<table cellspacing="0" cellpadding="5" border="1" width="*">
<tr>
    <td width="50%"  align="left" valign="top">
1. Projít   Mullerdómem   a prozkoumat všechna
jeho  patra.   Proniknout
jeho zazděné oblasti.
<br><br>
2. Exportní a importní
společnost  „Vesmír",
doprava na hvězdy. –
Není to podvod?
<br><br>
3. Zázračný   kov   solium,
z něhož se staví letadla
na hvězdy. Co je na tom
pravdy?</td>
    <td width="50%" align="left" valign="top">
	4. Kdo je Ohisver Muller?
Dobrodinec   lidstva    či
upír?   Proč   se   skrývá
před světem?
<br><br>
5. Nevysvětlitelné únosy
krásných  žen.   –  Princezna Tamara. Kam se
poděly?...</td>
</tr>
</table>

<br>
<dd>
- Copak jsem detektivem? – podivil se člověk. – Jsou to snad úkoly, které se mi svěřují? – Hlavní body problému? – Ale kterak mohu pracovat bez paměti?!<dd>
Jal se dále listovati v notýsku. A hle! Najednou z něho vypadly tři malinké lístečky, vystřižené z novin. Na prvém z nich byla tato zpráva:<br>
<br>

<strong>Útěk či únos?</strong><dd>
Dnes v noci zmizela ze své ložnice princezna Tamara se svou družkou Elií. Je domněnka, že byla unesena letadlem na „Ostrov Pýchy", kde stojí proslulý Mullerdóm. Není však vyloučeno, že utekla sama; neboť i princezna byla zachvácena v poslední době horečkou po hvězdách. Současně zmizely i všechny její šperky v ceně pěti miliónů.<dd>
Druhý ústřižek obsahoval toto:<br>
<br>

<strong>Detektivní exkurze</strong><br>
vrátila se právě z Mullerdómu s nepořízenou. Podle informací v sekretariátě Vesmíru odletěla princezna se svou družkou na hvězdu L 4 v souhvězdí Labutě. Jest zajímavo zaznamenati: Doprava jedné osoby na tuto šťastnou hvězdu stojí 250 mulldorů, což jest 796 000 našich korun.<dd>
A ještě jeden lísteček se zprávou docela kratičkou:<br>
<br>

<div align="center"><strong><u>Slavný detektiv Petr Brok</u><br>
byl právě pověřen úkolem vypátrat<br>
princeznu.</strong></div><br>

<dd>A na posledních stránkách černého notýsku byl tužkou naškrábán tento seznam:<br>
<br>
<table cellspacing="0" cellpadding="5" border="1" width="*">
<tr>
    <td width="50%"  align="left" valign="top">
1. Anna Martonová, první balerína Národní opery, 24. III.
<br><br>
2. Eva Saratová, modelka, zmizela na plese umělců o půlnoci po svém zvolení za královnu plesu, 7. IV.
<br><br>
3. Luna    Koriová,    dcera bankéře,   ztratila   se v paláci Moria v Benátkách,   30.   VII.
</td>
    <td width="50%" align="left" valign="top">
4. Sula   Májová,  filmová hvězda,  unesena ze své vily, 8. IX.
<br><br>
5. Dora O'Brien, nejkrásnější   žena   Paříže, zmizela i s autem v   Boulognském lesíku, 24. X.
<br><br>
6. Kaja Barardová, členka Královské činohry, zmizela po prvém jednání opery    „Konec   světa", 3. XII.</td>
</tr>
</table>

<br>
<li><strong>Weiss, Jan: Dům o tisíci patrech</strong>, Naše vojsko, Praha 1964
</TD></TR></TABLE>
</BODY></HTML>
