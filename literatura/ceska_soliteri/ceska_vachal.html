<HTML><HEAD><TITLE>Josef Váchal: Krvavý román</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Josef Váchal: Krvavý román</b>
<br><br>
<strong>Pokus o typ ideálního krvavého románu.</strong><br>
<dd><dd><dd>Název:<br>
Mordýřská katovna aneb Peleš lotrovská v hraběcí kryptě či-li Mátoha a popravenec, <br>
t.j. Tajní duchové na pirátské lodi, nebo-li Krvavá nohavice či-li s poctivostí nejdál dojdeš, aneb Klášterní panna a nevěstinec ve Španělích či Žalářní lucerna a tajemní vrahové v pustém mlýně u černého lesa.<br>
<br>
<em>Kapitola III.</em><br>
<strong>Mrtvola v komíně.</strong><br>
<br>
Opustme na chvíli omdlelou Marii a odeberme se opět do ulic Barcelonských.<dd>
Je vlahá noc kteréhos májového večera.<dd>
Ve sklepním obydlí veliké budovy seděl sluha pitevního ústavu se svojí ženou a pojídali večeři.<dd> 
Před nimi stála plná butelka vína, z níž oba čas oba manželé důkladně si přihýbali.<dd>
Z nedalekých pitevních sálů vnikal do tohoto obydlí zápach z rozřezaných nebožtíků, na který ale ten sluha i jeho žena byli už zvyklí a nic jim nepřekážel.<dd>
Na hodinách odbyla jedenáctá.<dd>
Bylo všade hrobové ticho. Jen ze sklepa ústavního ozývalo se jednotvárné bubření z některé mrtvoly.<dd>
V tom bylo zaklepáno na dvéře.<dd>
Manželka sluhy spěchala otevříti.<dd>
Do dvéří vstoupil obrovský mnich, vlekoucí na zádech pytel.<dd>
Ten mnich, pokročiv do světnice, odložil břímě své a pozdravě tiše, vlídně usedl.<dd>
Zdálo se, že bývá tu častým hostem.<dd>
Sluha nalil mu plnou sklenici vína, kterou ten mnich lačně vypil. Bylo viděti, že nepohrdne dobrým truňkem.<dd>
Mnich ten, kterému Bruno budeme říkati, byl kvardianem kláštera sv. Sulcipiciusa na druhém konci Barcelony. V tomto klášteře rozdávala se každého dne barcelonské chudině o polednách výtečná uzená polévka.<dd>
Hrobové ticho sklepního bytu v ústavu pitevním, rušené pouze mokvajícími mrtvolami, přerušil posléze Kuba, tak se ten sluha jmenoval, následujícími slovy:<dd>
- „Do kdy to má být vyuzeno, velebný pane? Či už vám poslední maso došlo" –<dd>
„Věc nespěchá, – odvětil páter Bruno, – nesu vám ostatně dnes jinou a důležitější práci než je uzení."<dd>
S těmi slovy přikročil k tajemnému pytli v koutě stojícímu, kterýž byl sebou přinesl, a položiv jej na stůl, počal jej rozvazovati.<dd>
Kuba se ženou mu v tom pomáhali.<dd>
Když ten předmět byl obalu zbaven, oběvilo se tělo překrásné panny.<dd>
Byla úplně nahá.<dd>
Zdálo se, že je mrtva.<dd> 
Dle bílého těla a sepjatých rukou soudě, byla to asi nějaká jeptiška.<dd>
Na těle neměla jediné ranky.<dd>
Ten pytel byl zánovní a dle monogramu v rohu náležel klášteru sv. Sulciplciusa.<dd>
Páter Bruno vytáhnul ze své kleriky těžký měšec, položil ho na stůl a řekl:<dd>
„Paní abatyše vám nařizuje, byste tuto naší v Pánu zesnulou sestru, jeptišku Agátku, v nějaké kádi do líhu uložil, tak aby se tělo její do příštího léta neporušené zachovalo, a mohla pak býti co zázračně uchovaná prohlášena za svatou. Tím vzejde klášteru od lidu věřícího tučný zisk a také vy budete spokojen s odměnou."<dd>
Po těchto slovech páter Bruno odešel.<dd>
Jakmile ten kvardián zmizel, také Kuba se zdvihl a odešel do ústavu pro líh k naloženi té mrtvoly.<dd>
Ve světnici zůstala jenom Kubova žena s tou mrtvou jeptiškou.<dd>
Náhle se jí zdálo, že se ta mrtvola hýbe,<dd>
Kubová si promnula zrak a přihnula z láhve. Na to si sedla a počla klímati.<dd>
Brzy se ozývalo její hlučné chrápání.<dd>
Najednou ta mrtvá pootevřela oči.<dd>
Počala se kolem rozhlížeti kde asi je.<dd>
Ten zápach z mrtvol musel jí být příšerný.<dd>
Konečně se jí podařilo na stole se posaditi a rozhlédnouti se kolem sebe.<dd>
Hrůzou počala se lomcovati, neb spatřila vedle sebe zbytek Kubovo nedojedené večeře: osmažené člověčí koleno a lidské ledvinky na paprice.<dd>
S ošklivostí se odtáhla od těch příšerných hodů.<dd>
V tom se znovu ulekla.<dd>
Byly to ty zvuky z mokvajících v pitevním sálu mrtvol, které my již známe.<dd>
Plná hrůzy chtěla rychle utéci.<dd>
V tom zpozorovala, že nemá šaty.<dd>
Kam také utéci a jak, aby se ta spící babizna neprobudila?<dd>
Zrakem spočinula na krbu, v němž se netopilo, to byla jediná cesta k záchraně.<dd>
Nesměla však ani minutu váhati.
<dd><dd><dd> – <dd>
Zatím již byl Kuba nesl velikou káď, v níž jak víme ta jeptiška v líhu uložena býti měla.<dd>
Při tom asi vzpoměl, že by se měl do udírny podívati, neb tam dlouho už nebyl.<dd>
Udírna nalézala se na půdě pathologického ústavu a žádný krom Kuby a jeho ženy o ní nevěděl.<dd>
Kuba tam udil mrtvoly z pathologie a prostřednictvím kvardiana Brůny dodával je klášteru sv. Sulcipiciusa, kde Bruno z nich vyvářel polévku.<dd>
Proto byla ta polívka pro chudý lid tak výtečná, že masa na ní bylo dost a mnoho nestálo. V klášteře ale o tom nevěděli, že Bruno polévku z mrtvol vyváří.<dd>
O zisk se dělil ten příšerný kuchař s Kubou; oba to strašlivé řemeslo prováděli několik již roků.<dd>
Líně se pohybuje, dolezl Kuba na půdu.<dd>
Právě u kraje v prvním komíně měla viseti uzená mrtvola jedné ženy, pověšená tam as před měsícem.<dd> 
Leč té mrtvoly tam více nebylo.<dd>
Kuba jal se jí horlivě hledati.<dd>
Tu mrtvolu musel někdo z komína ukrásti.<dd>
Náhle dostal Kuba ránu do hlavy klackem.<dd> 
Bez dechu skácel se k zemi.<br>
<br>
<em>Kapitola XX.</em><br>
<strong>Bitva s piráty.</strong><br>
<br>
Jsme opět na Albatrusu, kde se vaří grog.<dd> 
Na to dal Rodriguez svolati všechny otroky a námořnictvo bez rozdílu věku a pohlaví na palubu.<dd>
Všichni počali s velikou lačností ten dobrý mok píti.<dd>
Některým nováčkům to příliš nechutnalo, neb ten grog docela nic sladkým nebyl.<dd>
Tehdy totiž ještě cukr vynalezený nebyl, neb poprvé se začal vařiti v šestašedesáté válce z kostí mrtvých Prušáků.<dd>
Když to páter Jgnác uhlídal, zželelo se mu těch lidí, i vytáhl ze šosu nějaký balíček, který do toho grogu ponořil.<dd>
V tom balíčku byly modlitby, pod názvem: Sladké nebeské království.<dd>
Skutečně, hned těm lidem grog sladčeji počal chutnati a kuchař musel vařiti druhou várku<dd>
Záhy počala ta lihovina každého rozpalovati.<dd>
Bojechtivost sálala všem z očí.<dd>
Nedočkavě již připravovali se na ty korsáry a dovaření druhé porce grogu.<dd>
Náhle zavzněl z pirátské lodi výstřel.<dd>
Padesáti liberní koule vrazila na palubu Albatrusa a smetla 10 námořníků do kotle s grogem.<dd>
Tomu kuchaři ta koule utrhla obě ruce i nohy a odhodila jej přes palubu do moře. Na štěstí byl ten kuchař výborným plavcem i podařilo se mu se zachrániti.<dd>
Jeho zachránění přijato s velkým jásotem, neboť byla opětná naděje, že bude dále zas ten výborný grog vařiti.<dd>
Zatím však již ta korsárská loď se přiblížila na 200 kroků k Albatrusovi.<dd>
Rodriguez pobíhal rozčileně po palubě, k boji nabádaje.<dd>
Také ti jezuité nemeškali k hrdinému zápasu povzbuzovati, dávajíce předem zálohy na odpustky námořnictvu, které zatím horečně na brusech brousilo sekyry a nože.<dd>
V tom přiletěla z korsárské lodě druhá rozpálená koule a převrhla nádobu s lihem na grog, přiberouc k tomu dva námořníky.<dd>
Od té doby nebylo již na vaření grogu ni pomyšlení.<dd>
Korsáři plnou silou najeli z boku na Albatrusa a uřízli svou přídou mu zadek.<dd>
Ta zadní část lodi hned se potopila.<dd>
Ve vlnách zmizelo kormidlo i s kormidelníkem, který nepřestal do své smrti si libovati, že si vzal dvojitou porci odpustků a tudíž že rovnou do nebe povandruje. <dd>
Ono mu sice, pravda, bylo drobet líto, že se té třetí várky grogu nedočkal, co však jiného šlo už dělati, zvláště když už žádný líh nebyl. <dd>
Rodriguez dal na ty korsáry vypáliti půl centu sekaného olova, ale nic to nepomáhalo.<dd>
Korsáři se k Albatrusu zahákovali a pomocí prken přeběhli na palubu.<dd>
Byli to strašní chlapové, nemytí a dávno už neholení.<dd>
Ve svých rukách třímali obrovské sekyry, jimiž máchali kolem sebe jako zběsilí.<dd>
Mužstvo Albatrusa kladlo jim hrdinný odpor, takže jednu chvíli již se zdálo, že zvítězí.<dd>
Kapitán Rodriguez, na velícím můstku stoje, s velikým zájmem sledoval průběh boje.<dd>
Jeho znaleckému oku neušlo, že ti piráti zápasí s daleko větši bojechtivostí.<dd>
Příčina vězela asi v tom, že byli k tomu boji nějakým silnějším nápojem povzbuzeni.<dd>
Také skutečně ti korsáři daleko chrabřeji útočili než mužstvo Rodriguezovo.<dd>
Takový korsár na jedno máchnutí svou širočinou rozetnul svého protivníka vejpůlí jako hada veskrz na dvě stejné polovice a ještě přibral dvěma jiným ruce i nohy.<dd>
Šplounající o ty lodě moře bylo těmi osekávanými údy celé zkrvavělé; četné dravé ryby požíraly ty údy hned jak do vody dopadly velmi hltavě a s chutí.<dd>
Ty ryby měly z toho radost, protože ustavičně vrtěly svými ocasy.<dd>
Polovina mužstva Albatrusu ležela již na palubě povražděna.<dd>
Také ti korsáři utrpěli veliké ztráty; zejména to je hnětlo nejvíce, že ta stříkající z Albatrusu krev jim uhasila na pirátské lodi oheň, na kterém se jim grog vařil. Proto byli rozzuřeni do krajnosti a tím vztekleji bojovali.<dd>
Vítězství také se sklonilo k pirátům.<dd>
Rodriguez počal pozdě litovati, že svému mužstvu silnější grog neuvařil, neboť jen od tohoto neředěného nápoje korsárové své vítězství táhli.<dd>
Na Albatrusu již leželo tři čtvrtě mužstva decimováno.<dd>
Jen málo plavců bylo ještě způsobilých k dalšímu boji.<dd>
Chrabrý Rodriguez seznal, že přišla jeho chvíle.<dd>
On musel z lodě co nejdříve zmizeti, by od těch korsárů rozsekán nebyl.<dd>
Proto počal ze stěžně opatrně slízati.<dd>
Již se mu podařilo dolézti na první ráhno, když spatřil před sebou obrovského černocha s nožem v ruce.<dd>
Rodriguez neztratil duchapřítomnosti a s hrdiností neobyčejnou chopiv jej pravou rukou za chřtán, druhou mu plivnul v tvář.<br>
<br>
<a href="ceska_vachal0.gif" target="_blank"><img src="ceska_vachal0_n.gif" border=0 alt="zvětšit"></a>
<br><br>
<li><strong>Váchal, Josef: Krvavý román</strong>, Paseka, Praha 1990
</TD></TR></TABLE>
</BODY></HTML>
