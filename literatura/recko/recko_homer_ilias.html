<HTML><HEAD><TITLE> Homér: Ilias </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Homér: Ilias<br>
(ukázka o Patroklově smrti)
</b>
<br><br>
Patroklos na trójské vojsko se vrhl a chystal jim zhoubu.<br>
Třikrát se vyřítil na ně – a vypadal stejně jak Arés –<br>
strašlivě křičel a mužů tam usmrtil třikráte devět.<br>
 Ale když počtvrté již se rozehnal, podoben božstvu,<br>
tenkrát života tvého se, Patrokle, přiblížil konec,<br>
vždyť už ti v urputné seči šel naproti Foibos, bůh hrozný.<br>
Patroklos nevšim si ho, jak blíží se v zmateném davu,<br>
neboť mu naproti vyšel, jsa zahalen do husté mlhy.<br>
Přistoupil zezadu k němu a rukou ho seshora praštil<br>
do zad a širokých plecí, až v očích měl mrákotné mžitky.<br>
<br>
Z hlavy Apollón Foibos tím úderem srazil mu přilbu –<br>
rázem se pod nohy koní ta přilbice s otvory v hledí<br>
koulela, řinčela velmi a přitom se žíněný chochol<br>
potřísnil krví a prachem; moc božská dřív nepřipouštěla,<br>
aby se třísnila v prachu ta přilbice s chocholem z žíní,<br>
nýbrž spanilé čelo a hlavu chránila muže,<br>
božského Achillea; sám Zeus však Hektoru dopřál,<br>
aby ji na hlavě nosil, vždyť zhouba mu nablízku byla.<br>
Potom i stinný oštěp se v rukou mu úplně zlomil,<br>
veliký, těžký a pevný a s kovovým hrotem, a také<br>
z ramen zdobený štít i s řemenem upad mu na zem;<br>
rovněž Apollón vladař, syn Diův, mu uvolnil krunýř,<br>
Patrokla pojala závrať a klesly mu ztepilé údy,<br>
strnule stanul; vtom zblízka jej zezadu broušeným kopím<br>
do zad doprostřed plecí muž dardanský zasáhl, totiž<br>
Euforbos, Panthoův syn, jenž vojáky stejného věku<br>
překonal kopím a jízdou i nohama rychlýma v běhu,<br>
neboť on srazil z vozu už tenkrát na dvacet mužů,<br>
s vozem když poprvé přijel, ač teprve učil se válčit.<br>
První on, Patrokle jezdce, svým oštěpem po tobě hodil,<br>
nezabil však, i vytáhl z těla svůj hlazený oštěp –<br>
a pak odkvapil zas, tam vmísil se v zástup a nechtěl<br>
s Patroklem podstoupit boj, ač pozbyl on veškeré zbroje.<br>
Patroklos Foibovou ranou a oštěpem přemožen couval<br>
nazpět k hloučku svých přátel a unikal osudné smrti.<br>
Jakmile Hektór však spatřil, že Patroklos, hrdina chrabrý,<br>
poraněn broušeným kopím se snaží uchýlit nazpět,<br>
na krok řadami vojska se přiblížil k němu a kopím<br>
hluboko do slabin bod ho a oštěp skrz naskrz jím prohnal.<br>
Padl, až duněla zem, a Danajce zarmoutil velmi.
<br><br>
<li><b>Homér: Ílias</b>, přel. R.Mertlík, Odeon, Praha 1980
</TD></TR></TABLE>
</BODY></HTML>
