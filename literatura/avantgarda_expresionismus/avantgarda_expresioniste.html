<HTML><HEAD><TITLE> </TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Ernst Wilhelm Lotz: Stráž v noci. Nach. A dech v nás zápasí…</b>
<br><br>
Stráž v noci. Nach. A dech v nás zápasí. <br>
Vítr chce výš. Pln cizoty. Štká stesk. <br>
Hledáme bludně. Maso, svět. A smích. <br>
Jsme obklopeni sebou. <br>
Uvízl průlom. Pouta. Těžká krev. <br>
Zapadlá hruď, jež sténá, touží výš. <br><br>
Třpyt chceme, dálku, jasné výšiny<br>
v přímořském vánku. Líbat, do masa. <br>
Prahneme po lovu tam v žáru hor, <br>
po lovu tygrů, opic, žen<br>
a po spánku. <br>
Po sladkých nocích, jež nám dají spát. <br>
Po cizích ostrovech jsme posedlí. <br>
Jak je nám těsno! Celí bez sebe! <br>
A stále stavíme svůj horký sen.<br>
<br>

<strong>Ernst Stadler: Noční jízda po kolínském mostě přes Rýn</strong><br>
<br>
Vlak ohmatává tmu a podél ni se dere rychleji.<br>
Ni hvězda nechce vpřed. A celý svět je úzká šachta nočních kolejí,<br>
v nichž občas modré světlo těžních jam chce náhlé horizonty protrhnout:<br>
ohnivý kruh, v něm koule lamp a střechy, komíny... jen po vteřinách... dým a proud...<br>
A zase samá čerň. Jak do střev noci jeli bychom na směnu.<br>
Teď světla vrávorají k nám... jdou bezútěšně samotná vstříc tmám... a houstnou... jedno k druhému.<br>
Žebroví šedě obnažených činžáků teď v přítmí mrtvě bledne – něco přijde, vím... ó přetěžce to cítím, zní<br>
to v mozku. Úzkost zpívá v krvi. Země pak jak moře náhle zaduní:<br>
královsky nad proud vzlétáme, jak vzduch by rval nás od noci. Hle, ohbí milionů světel, hlídka oněmlá,<br>
před jejíž blyskotavou nádherou se těžce vody kalí. Nedohledný špalír k pozdravení postavený! Vlá<br>
jak útok pochodní! Jak radost! Salut z lodí nad modří moře! Hvězdná sláva nad pouští!<br>
Hemživá, jasem očí zahnaná! Až tam, kde město posledními domy hosta propouští.<br>
Pak dlouhé samoty. A nahé břehy. Ticho. Noc. A spočinutí. Vědomí. A hostie. Žár extáze<br>
až k nejzazšímu, k žehnání. Až k svátku početí. Až k rozkoši. A k modlitbě. A k moři. Ke zkáze.<br>
<br>

<strong>Johannes R. Becher: Na záchodě</strong><br>
<br>
Na záchodě jsme seděli zadumáni<br>
a snili svůj sen:<br>
nebe se fialově sklání,<br>
moře jsou plná pěn –<br>
jako by ostrov stoupal z dávných tuch...<br>
Za námi bzučely roje much.<br>
<br>
Seděli jsme tam s kalhotama spuštěnýma, němí,<br>
o městech jsme snili – vznášeli jsme se jejich ulicemi.<br>
Na střechách stáli jsme jak na pohoří v závratnu,<br>
pod námi šum se sléval v granitovou tmu.<br>
<br>
Města ohnivě poskvrnily elektrické luny,<br>
vyrážkou měst je povrch země plný.<br>
Pod městy je země dutá, stále tam kutají.<br>
Města jak alkohol chutnají.<br>
<br>
Snili jsme: pokolení lidí bude v těch městech žít,<br>
nesmírně tvrdé a ukrutné.<br>
Ale vichr se zvedne jednoho dne<br>
a rozhodne se vše povalit – – –<br>
<br>
V těch městech, snili jsme, zhyneme jedenkrát,<br>
až obchody se budou večer zavírat,<br>
v nějakém cizím pokoji u zrcadla<br>
se do spánku střelíme. Padla.<br>
<br>

<strong>Victor Hadwiger: Jsem</strong><br>
<br>
Srš a šlehej, živle,<br>
ještě dnes! –<br>
Vyhrožuj, naléhej,<br>
plavý, tmavozelený, šedivý, bledý<br>
ještě dnes! –<br>
Zítra však je jaro,<br>
mé srdce se chví,<br>
jak dmou se mi tepny.<br>
Žilami vzhůru a dolů<br>
do mozku, do rukou<br>
zurčí a crčí, řítí se, vichří<br>
kypící šťáva;<br>
tam krouží a víří<br>
dvě myšlenky nové<br>
jak dvě veliká slunce<br>
v konečně nekonečných systémech hrdých.<br>
Vzhůru se žene vůle<br>
po řvoucí, supící zemi<br>
a divá rozkoš svírá mi paty. –<br>
Tam modře a zlátě<br>
do jitra vjíždějí huláni<br>
tři čtyři oddíly;<br>
a zní a hřmí<br>
jejich hulánská píseň.<br>
Železné sonety zpívá hvozd<br>
a v srdci mi stoupá<br>
jásavý skřivan. –<br>
Chrchlá a filosofuje-li smrt,<br>
já se jen směji a žiji,<br>
vstříc nebesům<br>
vrhá mě věčné vlnobití. –<br>
Jsem! –<br>
<br>
<li><strong>Haló, je tady vichr – vichřice! Expresionismus</strong>, přel. L.Kundera, Československý spisovatel, Praha 1969
</TD></TR></TABLE>
</BODY></HTML>
