<HTML><HEAD><TITLE>Osip Mandelštam</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Osip Mandelštam: Kámen</b>
<br><br>
<strong>Američanka</strong><br>
<br>
Ve dvaceti, jak velí zvyk,<br>
musí si zajet do Egypta;<br>
nepoučil ji Titanic,<br>
pod mořem spící jako krypta.<br>
<br>
V Americe řvou sirény<br>
a mrakodrapy touha žene<br>
nabídnout mrakům studeným<br>
komíny – rtíky zakouřené.<br>
<br>
Z nádraží spěchá do Louvru,<br>
kde stojí štíhlá jako topol,<br>
a tluče cukr mramoru,<br>
když vyšplhá se na Akropol.<br>
<br>
Nechápe nic a zívajíc<br>
čte Fausta... Ve vlaku čas míjí<br>
a jí je líto, že už víc<br>
nevládne Ludvík ve Francii.<br>
 <br>
<strong>* * *</strong><br>
<br>
Na luně jsou pláně<br>
a žádné bylinky.<br>
Na luně luňané<br>
pletou jen košinky,<br>
ze slámy splítané<br>
lehýnké košinky.<br>
<br>
Na luně šerotmy<br>
lunavé jsou klícky.<br>
Luna nemá domy,<br>
ale holubníčky,<br>
lunavé nedomy,<br>
luzné holubníčky.<br>
<br>
<em>1914</em><br>
<br>
<strong>*     *     *</strong><br>
<br>
Žluvy jsou po lesích, v hláskách dlí prodleva –<br>
tónických veršů řád odjinud nevyvěrá.<br>
Jen jednou do roka se ale rozlévá<br>
v přírodě zdlouhavost jak v metrech u Homéra.<br>
<br>
Jakoby césurou byl vedví rozťat den:<br>
už od rána je klid a rozvláčnost se potí;<br>
voli jsou na pastvě, všem brání lenost jen<br>
vyloudit z rákosu bohatství celé noty.<br>
<br>
<em>1914</em><br>
 <br>
<strong>*    *    *</strong><br>
<br>
„Zmrzlina!" Slunce. Vzduch piškoty provoněn.<br>
V průzračné sklenici otálí voda s ledem.<br>
Do světa čokolád, hnědnoucích pod pohledem,<br>
do dálek mléčných Alp zaletí čtverák sen.<br>
<br>
Zírat však toužebně, cinkat si se lžičkou<br>
a v malé besídce, kam akáty stín lijí,<br>
od slečen z cukrárny přijmout jak od grácií<br>
prokřehlou pochoutku i s divnou mističkou...<br>
<br>
Trochu jak flašinet, když přijel vyhrávat,<br>
zjeví se ledovec, ještě jej víko skrývá –<br>
a celý bez sebe se klouček mlsně dívá<br>
na pestrou bedýnku, z níž vane skvostný chlad.<br>
<br>
A bozi nevědí, co spíš by si měl vzít:<br>
plněnou oplatku, či porci vanilkové?<br>
Rychle však roztaje, jak do něj slunce klove,<br>
ten rozjiskřený led a jeho božský třpyt.<br>
<br>
<em>1914</em>
<br><br>
<li><strong>Mandelštam, Osip: Verše</strong>, přel. Daněk, Zábrana, Odeon, Praha 1988
</TD></TR></TABLE>
</BODY></HTML>
