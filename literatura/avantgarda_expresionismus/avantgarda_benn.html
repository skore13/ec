<HTML><HEAD><TITLE>Gottfried Benn</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Gottfried Benn: Morgue a jiné básně<br>
<br>
Malá astra</strong><br>
<br>
Složili na stůl utopence: rozvážeče piva.<br>
Kdosi mu strčil mezi zuby<br>
astru, celou lila.<br>
Když jsem od hrudníku<br>
dlouhým skalpelem<br>
pod kůží řezal jazyk a patro,<br>
asi jsem o ni zavadil;<br>
sklouzla do mozku, jenž vedle hnil.<br>
Při zašívání<br>
jsem mu ji do hrudní dutiny přibalil,<br>
mezi dřevitou vlnu.<br>
Napij se v té své váze dosyta!<br>
Spi sladce,<br>
malá astro!<br>
<br>
<strong>Krásné mládí</strong><br>
<br>
Ústa dívky, jež dlouho ležela v rákosí,<br>
vypadala tak nahryzle.<br>
Při otevření hrudníka byl jícen tak děravý.<br>
Konečně jsme v loubí pod bránicí<br>
nalezli hnízdo mladých krys.<br>
Jedna sestřička byla mrtvá.<br>
Ostatní žily z jater a z ledvin,<br>
pily studenou krev a strávily<br>
tu krásné mládí.<br>
A pěkně a rychle jim nadešla i smrt:<br>
hodili jsme je všechny do vody.<br>
Ach, jak kvičely ty čumáčky!<br>
 <br>
<strong>Expres</strong><br>
<br>
Hněď jak koňak. Hněď jak listí. Rudá hněď. Malajská žluť.<br>
Expres Berlín-Trelleborg a lázeňská místa na Baltu.<br>
<br>
Maso, jež kráčelo nahé.<br>
Až do úst zhnědlé mořem.<br>
Zrale schýleno, k řeckému štěstí.<br>
V srpaté touze: jak pokročilo léto!<br>
Už předposlední den devátého měsíce!<br>
<br>
Strnisko a poslední mandel prahne v nás.<br>
Vzrůstání, krev, zemdlenosti,<br>
Dosah jiřin nás mate.<br>
 <br>
Mužská hněď vrhá se na ženskou hněď:<br>
<br>
Žena je něco pro jednu noc.<br>
A bylo-li to hezké, ještě pro další!<br>
Ó! Pak zas jen u sebe v sobě sám!<br>
Ty němoty! A být hnán, být hnán!<br>
<br>
Žena je něco s vůní.<br>
Nevýslovné! Zmírej! Rezeda.<br>
Je v tom jih, pastýř a moře.<br>
O každý svah se štěstí opírá.<br>
<br>
Světlá hněď žen vrávorá k tmavé hnědi mužů:<br>
<br>
Chytni mě! Padám, ty!<br>
V týle mi sedí únava.<br>
Ó, ta horečně sladká<br>
poslední vůně ze zahrad.<br>
<br>
<br>
<strong>Gottfried Benn:<br>
 <br>
Sny, sny – </strong><br>
<br>
Sny, sny – plameny a plápol dnění,<br>
tvary, zhoubě věčně na dosah,<br>
prostor, prostor – shon a zatracení,<br>
stíny, odpadlíků křik a krach.<br>
<br>
Čas, čas – přeludy už ustoupily,<br>
volá rozřešení prahmoty,<br>
obratníky, přechod, rovné díly,<br>
popel, popel, stygické šepoty.<br>
<br>
Mrtví – kdo je mrtev? – dálky planou,<br>
sny, sny blíž a blíž se třpytí už,<br>
svící jas a hovor na shledanou,<br>
vlahé hlasy jsou to, žena, muž.<br>
<br>
Rozpad podává si ruce, slova:<br>
„Vědět tak, co měl jsem uvidět –<br>
ach, kéž požár lásky vzplane znova,<br>
dávná chvíle kéž se vrátí zpět."<br>
<br>
Dávná chvíle – ! Sny, sny naposledy,<br>
vypíjené pomíjivostí,<br>
jezerem, co míchá svoje jedy<br>
s prostorem, jenž ptáky nehostí –<br>
<br>
Život, život! Konec na jezeře,<br>
zbledlé břehy prosvítají tmou,<br>
žádné červánky a žádné dveře,<br>
šedé, němé obrazy se dmou – :<br>
<br>
černé čluny v hustých řadách jsou to,<br>
štěrbinami bahno proniká,<br>
voda háže hřívu, temné pouto,<br>
přes houf obětí, jenž tiše štká –<br>
<br>
Prázdné prostory, jež proklínají,<br>
hodiny a chvíle nejzazší,<br>
sny, sny, jež je marně svolávají,<br>
nežli Nicota je zaplaší.<br>
 <br>
<strong>Generál</strong><br>
<br>
Pánové – : heslo: Reginald!<br>
Stupeň napětí III. Okamžitá opatření – !<br>
Dvacet hodin transport spěšných divizí!<br>
<br>
Proč to všechno uvádíme do pohybu –<br>
žádné otázky! Stane se!<br>
Průzvědné roty, mechanizované oddíly,<br>
mot.-, č. mot.-, housenkové vlečňáky<br>
pro modrou zónu,<br>
kde musí motory mlčet,<br>
posledních dvě stě metrů<br>
pro pěchotu!<br>
<br>
Vyhladit! V zákopech opojení!<br>
Chcete-li, tak předtím dvojitou dávku rumu.<br>
Pokyn polní policii.<br>
Zajatci – rozumíte! Rozhodně o tom žádný písemný rozkaz!<br>
Materiální hodnota přilehlých zemí<br>
deset tisíc říšských marek za jitro půdy,<br>
na Avenue de l'Opera a v dokách Bizerty podstatně více,<br>
bombardéry se tedy nepouštějí do vzdušných bojů,<br>
všecek náklad na produkční centra!<br>
<br>
– Má někdo ještě nějakou otázku? Vyhlášení války?<br>
Pánové na rejdě v Čemulpu<br>
potopilo roku 1904 osm mizerných japonských torpedoborců<br>
polovičku ruské válečné flotily<br>
uprostřed nejhlubšího míru<br>
ráno, když se roznášely chlebíčky,<br>
pak udělaly bohužel čelem vzad, místo aby vše dokončily:<br>
to se už nikdy nebude opakovat!<br>
Vtrhnout! Losovat o tu osídleneckou havěť!<br>
Hmoždíře! Kyslík na trezory!<br>
Rozpočet – abych tak řekl,<br>
a pak obsloužíme motory.<br>
<br>
Pánové – vítězství! Pylony, jestliže se navrátíte,<br>
a mrtvým světlo věčné!<br>
Na hrdlo kříže! Přízviska &agrave; la „Lev od –",<br>
nekrology se zvukomalbou jako „v míru i v první linii –",<br>
při úmrtí stuhy na věncích, vavřín, mýty –!<br>
<br>
Děkuji vám, pánové! Pro mladší:<br>
při posledním velkém pochodu jsem já byl četař!<br>
Zde promlouvá srdce!<br>
Zničit!<br>
A kdo by mě hledal,<br>
najde mě na rozdíl od světové války<br>
při útoku obrněné vozby<br>
v nejpřednějším tanku! –
<br><br>
<li><strong>Benn, Gottfried: Básně</strong>, přel. L.Kundera, Erm, Praha 1995 
</TD></TR></TABLE>
</BODY></HTML>
