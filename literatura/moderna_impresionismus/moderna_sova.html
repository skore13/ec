<HTML><HEAD><TITLE>Antonín Sova: Květy intimních nálad, Z mého kraje</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Antonín Sova: Květy intimních nálad</strong><br>
<br>
<strong>Olše</strong><br>
<br>
Jak jsem, olše, měl vás rád, <br>
v podvečerní, vonný chlad, <br>
nad vodou když schýlen sám <br>
stín váš chvěl se sem a tam. <br>
<br>
Rybářův dnes táhlý hlas <br>
nocí hlubokou se třás, <br>
šumot mlýnských vážných kol <br>
ve mně vzbouzel starý bol. <br>
<br>
V třtinách sluka, černý bod, <br>
čeřila jen vlny vod, <br>
a v mé duši také tak <br>
bloudil zlatých snění pták. <br>
<br>
<br>
<strong>Antonín Sova: Z mého kraje</strong><br>
<br>
<strong>Rybníky</strong><br>
<br>
Ty české rybníky jsou stříbro slité,<br>
žíhané temnem stínů pod oblaky,<br>
vloženy v luhy do zeleně syté <br>
jsou jako krajů mírné, tiché zraky. <br>
Tu sluka steskne v rákosí blíž kraje<br>
a kachny vodní s peřím zelenavým,<br>
jak duhovými barvami když hraje,<br>
se nese v dálce prachem slunce žhavým;<br>
chlad s dechem puškvorců lukami stoupá,<br>
a s vůní otavy po kraji dýchá,<br>
vzduch mírně chlazen vlnami se houpá,<br>
a něco jako věčný stesk v tom vzdychá.
<br><br>
<br>
<strong>Antonín Sova: Kdo vám tak zcuchal tmavé vlasy?</strong><br>
<br>
Když ona přišla na můj sad, vše právě odkvétalo.<br>
Tak nevrle a tulácky v obzoru slunce spalo.<br>
<br>
Ó, proč tak pozdě? řek jsem k ní. Poslední slunce na sítí,<br>
zvony mi v mlhách umlkly, jsou ptáci v trávách ukrytí,<br>
<br>
mé louky teskní vůní mdlou a vody sešeřeny jsou<br>
a přes přívozy stíny jdou a všecko planou je už hrou, –<br>
<br>
že do daleka odplout chci kams na zelené ostrovy<br>
a zdvihám vlajky na stožár a bílé plachty, lanoví.<br>
<br>
Vás tenkrát zjara čekal jsem... V obzoru modrý zvučel jas.<br>
Já napjal struny z paprsků, by echem chyt se v nich váš hlas.<br>
<br>
Nuž rcete, kde jste tenkrát byla? A pod jakými zeměpásy?<br>
Nuž rcete, čí jste jaro žila? Kdo vám tak zcuchal tmavé vlasy?<br>
<br>
Kde horké noci zpívaly vám v okna otevřená?<br>
Má duše marně toužila tím tichem uděšená.<br>
<br>
A teď! kdy nevzpomněl jsem snad, vše se tu chystám zanechat,<br>
na plavbu bych se vydal rád, proč jdete vadnout na můj sad?<br>
<br>
Pro nás tu slunce nehoří a nevýskají pohoří.<br>
Nám nikde louky nevoní, zpěv nezní v našem pomoří,<br>
<br>
chci odplout sám a poslouchám podzimu pohádkové hlasy, –<br>
jdu hledat Nové království.<br>
Kdo vám tak zcuchal tmavé vlasy?<br>
<br>
<li><strong>Sova, Antonín: Když ona přišla na můj sad</strong>, Československý spisovatel, Praha 1987 
</TD></TR></TABLE>
</BODY></HTML>
