<HTML><HEAD><TITLE>Paul Gauguin: Noa-noa</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Paul Gauguin: Noa-noa</b>
<br><br>
<em>Snění</em><br>
<br>
Co záleží na skutečnosti jako takové, jestliže dva páry očí ji nikdy neviděly stejnou?<dd>
Ale posedlý trochu podivnou posedlostí a touto dobou, která od umělců nežádá ani tak důkaz toho, co udělali z vlastní nezávislosti, jako spíše jakýs takýs výrobek, který prý se žádá od nich právem, řekneš ještě: cítím tu příliš k neuvěření štědrý a příliš odvážný podíl spolupráce umělce se sluncem, zasvěcení příliš ovládnuté obrazností a mám právo uvažovati o svévolném rozmaru, podle něhož seskupuje přízraky svých snů pod nálepkou: Tahiti.<dd>
-	Nikoli.<dd>
Víš dobře především, že jediné za cenu naprosté důvěrnosti s hmotnými, objektivními prvky svého umění může umělec dosíci svého zjevení. Rozvaž potom, že on sám náleží přírodě a že jako tvůrčí jednotka v nesmírném celku obecné síly tvořivé i on jedná, když tvoří, jako sama příroda, ve volnosti omezené toliko nutnými zákony, jež shrnuje jediné slovo: harmonie. Tvorba umělcova jest dobrá, je-li harmonická ve svých různých částech. Nuže, věz, že tvorba malíře Tahiti jest přísně harmonická, že její různé části se vybízejí výzvami a posílají si navzájem významné ohlasy. Drama i dekorace jsou jedno. Tato krajina ti zaručuje věrohodnost této postavy a tento strom ti přísahá, že jistě tamhle je moře. Tato krajina, tato postava, tento strom a toto moře dokazují svou harmonií, že skladba díla jest správná: že umělecká tvorba jest dobrá.<dd>
Přerušuješ mne: Plyne z toho, že tato tvorba souhlasí s předmětem naznačeným jménem místa: Tahiti?<dd>
-	Ano.<dd>
Jak je Gauguin viděl, že stálou upřímností, kterou nám potvrzuje stálost jeho harmonií, toť Tahiti zvýtvarněné, převedené z objektivní skutečnosti v tempera-ment. Čeho ti třeba nadto a kdo by svedl více? Chtěl jsi snad, aby malíř přenesl tuto objektivní skutečnost, aby ti ji podal svýma rukama? Několik kapek slané vody a listy pandanu? Bylo by potom snad třeba také přenésti slunce?<dd>
Příroda se námi nechá oloupiti toliko o symboly: myšlenka, pocit, cit, jež z ní přijímáme, toť vše, co z ní máme a co nazýváme skutečností – mnohotvárná fikce! Pokud jde o nejdůležitější příčinu této fikce, o přírodu samu, zůstává nám z dosahu, ač se tváří, jako by se vzdávala – milostivá, nevyčerpatelná –, dovolujíc nám všem přijímati její svátost nekonečného tajemství. Nic nezískáme, pokusíme-li se o násilí na ní: po každé, když se pokusíme o nemožný výboj, potvrdíme si svou bezmocnost. Staletí nás poučila, že nic nelze Přírodě odníti rukama: nic jiného nám nezbývá než znovu ji vytvářeti svou citlivostí a rozumem takovou, jaká se nám jeví. V arcidílech našich museí zvířata, květiny, obličeje patřily tomu, kdo je dovedl namalovat: ale který Diogenes řekl, že lvi ukradení poušti pro naše zvěřince jsou méně naším majetkem nežli my jejich, když se musíme státi jejich sluhy, abychom je uchovali v kleci? Nehledíc k tomu, že věznění lvi pozbývají své krásy a že smrt nám je brzy odejme.<dd>
Jedině umělcův výboj sám nese v sobě hodnotu nesmrtelnosti.<dd>
Proč tomu věřiti? říkáš.<dd>
– Protože umělec jest mistrem pravdy, života. Přináší ti živoucí přírodu. Vynalézavost, již jsi mu vyčítal, jíž jsi nedůvěřoval, toť právě duše jeho díla, dech, který je oživuje, toť jeho teplo a toť voda, které by chyběly uřezaným listům, brzy zvadlým. Vynalézavost tvoří život Ducha, jako tvoří život děl, vynalézavost, která koluje jako krev v prvcích dosažených napodobením přírody.<dd>
Hle Tahiti věrně vymyšlené.<dd>
Hle voda, která nevyschne, listy, které budou navždy zelené.<dd>
Hle Tahiti líbezné – spíše jen duch a citovost; vidina umělce s jasnýma očima a duší smyslnou a mystickou.<br><br>
<dd>
Kdesi mimo svět, v nebi radosti a krásy jest dnem nejvyššího zjevení, když velký umělec korunoval svým geniem některý z nesčetných krásných tvarů Přírody; když umělec, sám dítě Přírody, jí živený, z ní žijící, se pozdvihne, aby vyjádřil krásu své matky: když příroda nechá jednu z měnivých podob své tajemné tváře, aby zvěčnila slovo své hádanky v uměleckém díle.<br><br>
<dd>
A snad skrze dílo některého umění Příroda znovu hledaná, znovu nalezená připojí některým jiným uměním v jiném uměleckém díle k prvnímu zjevení druhé.<dd> 
Proč by ti toto dílo nemělo býti Přírodou? <dd>S jasným a vnímavým duchem rozjímej o životě, jenž z něho vydechuje.<br><br>
<dd>
Nave nave fenua. Noanoa. <dd>
Líbezná země. Země libovonná.<br><br>
<dd>
Slast povstalá z jakési posvátné hrůzy, kterou tuším někde v nepamětném Kdysi, vůně radosti, kterou vdechuji v přítomnosti: a tato radost a tato hrůza zhuštěny v provoněných a hlubokých temnotách lesa, kde věčné mízy slaví daleko od všech pohledů nesmírnou slavnost bujnosti: a tato hrůza a tato radost, vtěleny do mocné Evy, zlatisté dcery tohoto slunce a této půdy, která mísí vůně santalu a všech květin s vůněmi své pyšné živočišnosti.<dd>
Každodenní životy malebných a veselých postojích v kráse jejich nezbytnosti obměňuje toto thema neklidného půvabu.<br>
<br>
<em>Vivo</em><br>
<br>
Teie iho te rui, i te rai rumaruma<dd>
haati hia i te fetia.<br>
Ua riro ta'u aau i na vahine toopiti,<br>
Raua'toa i te auta raa o ta'u inafatu<dd>
i te vivo te ute nei<br>
Taha ta'na i manao ra, te faatai<dd>
upaupa oviri i tahatai ra<br>
Eaha ta na e manao ra, oviri atoa, teie nei<dd>
mafatu haamanini hia:<br>
Ua riro ta'u aau i na vahine toopiti<br>
Raua'toa i te muhu ore roa,<dd>
i pi haiuo i te atea a, ta'u<dd>
mafatu e te vivo te ute nei<br>
Te haamanao nei te naau i te po avae<br>
I te avae i iho mai na roto<br>
ite area patéa ota'u fare<br>
<br>
Ua riro ta'u aau i na vahine toopiti.<br>
Raua'toa i rota ia'u, pi haiho<dd>
e ite atea e, ta'u mafatu e te vivo te ute nei<br>
E ua haere roa vau, ua te miti,<dd>
ma te haamanao e te tiaturi<br>
<br>
I te miti maere hia, tei faa<br>
ite mai i te muhu ore<br>
e to'na ra oto, i te taati raa o te feuua nei<br>
I te atea é, i te atea é raua'toa,<dd>
tau mafatu e te vivo te ute nei.<br>
<br>
<em>Vypravěč končí svůj příběh</em><br><br>
<dd>
Bylo mi vrátit se do Francie. Volaly mě naléhavé rodinné záležitosti.<dd>
Sbohem, pohostinná zemi, líbezná zemi, vlasti svobody a krásy! Odjíždím o dvě léta starší, o dvacet let mladší, barbarštější, než jsem přišel, a přece mnohem poučenější. Ano, ti divoši naučili starého vzdělance mnohým věcem, ti nevědomci mnohým věcem z vědění o životě a z umění býti šťasten.<dd>
Když jsem opustil nábřeží, pohlédl jsem ve chvíli vyplutí na Tehuru. Proplakala několik nocí. Nyní seděla malátná a stále smutná, ale klidná na kameni a svislýma nohama oběma chodidly, širokými a pevnými, hladila slanou vodu. Květina, kterou měla za uchem, jí spadla zvadlá do klína.<dd>
Opodál jiné ženy jako ona, unaveny, němy, bez myšlenek, hleděly na těžký dým lodi, která nás těkavé milence všechny odvážela. A s můstku lodi ještě dlouho dalekohledem jako bych četl na jejích rtech starou maorskou průpovídku:<dd>
„Vy, lehcí vánkové jižní a východní, kteří splýváte, hrajíce si a laškujíce nad mou hlavou, pospěšte všichni na druhý Ostrov. Najdete tam toho, jenž mě opustil, jak sedí ve stínu milovaného stromu. Řekněte mu, že jste mě viděli v slzách."
<br><br>
<li><strong>Gauguin, Paul: Noa-noa, Před a po, dopisy</strong>, přel. Hlaváček, Malá, SNKLHU, Praha 1956
</TD></TR></TABLE>
</BODY></HTML>
