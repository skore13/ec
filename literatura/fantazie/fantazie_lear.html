<HTML><HEAD><TITLE>Edward Lear: Kniha třesků a plesků</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Edward Lear: Kniha třesků a plesků</b>
<br><br>
<strong>Byl jeden dědoušek ze Špandavy,</strong> <br>
který byl chorobně usměvavý. <br>
Zpíval si tydlajda <br>
a fidlal fidlajda, <br>
ten lahodný dědoušek ze Špandavy.<br>
<br>
<strong>Byl jeden starý člověk názoru, </strong><br>
že přivřel všechny dveře ke dvoru.<br>
Krysy však, mršky, <br>
snědly mu svršky,<br>
když usnul spánkem starých magorů.<br>
<br>
<strong>Byl jeden dědek v Adis Abebě,</strong> <br>
který se mohl utlouct po chlebě.<br>
Když se nikdo nekoukal, <br>
hned se po něm utloukal, <br>
až se utloukl přímo v Adis Abebě.<br>
<br>
<strong>Byla jedna mladá dáma na Etně,</strong> <br>
jejíž oděv nepůsobil kompletně.<br>
Chodila v pytli od žita<br>
s kaňkami na způsob pepita, <br>
ta ombliferózní dáma na Etně.<br>
<br>
<strong>Byl jeden dědeček z Horního Ledví,</strong> <br>
při pádu z kobyly zlomil se ve dví.<br>
Naštěstí byl slepen <br>
velmi pevným lepem, <br>
ten dvojdílný dědeček z Horního Ledví.<br>
<br>
<strong>Byla jedna slečna v Nizze,</strong> <br>
nos jí sahal po střevíce. <br>
Najala si babičku <br>
jako stálou nosičku <br>
nejdelšího nosu v Nizze.<br>
<br>
<strong>Byl jeden dědek v Londýně, jenže</strong> <br>
náhodou spadl do řeky Temže.<br>
Namísto v Londýně <br>
zůstal pak v hlubině<br>
Temže, jež teče ve městě témže.
<br><br>
<li><strong>Lear, Edward: Kniha třesků a plesků</strong>, přel. A.Přidal, Odeon, Praha 1984
</TD></TR></TABLE>
</BODY></HTML>
