<HTML><HEAD><TITLE> Ovidius: Proměny</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Ovidius: Proměny</b>
<br><br>
<b>Salmakis a Hermafrodítos</b>
<br>
Bohyně Afrodíté kdys Hermovi zrodila syna. <br>
Najády vychovávaly pak na Ídě hošíka toho, <br>
který podobu měl, již v otci i matce lze spatřit, <br>
proto on Hermafrodítos své jméno po obou dostal. <br>
Jakmile dospěl pak patnácti roků, sám opustil hory, <br>
jež mu domovem byly, a s nimi i pěstounky ídské.<br>
Po městech neznámých bloudil, rád vídával neznámé řeky, <br>
neboť záliba v chůzi mu menšila útrapy cesty.<br>
Došel až do Lykie a k sousedícím s ní Kárům.<br>
V Kárii uvidí pramen, jenž vodou čistou až na dno <br>
tvořil rozkošnou tůň, v níž nerostlo rákosí bažin, <br>
ani sítiny žádné, ni vodní neplodné býlí.<br>
Voda je průhledná zcela, kol dokola po krajích tůně <br>
bujný se rozkládá trávník a rostliny, zelené stále.<br>
<br>
Víla zde bydlí, však neschopna je zvěř lovit a střílet, <br>
nezvyklá napínat luk, ni s družkami závodit v běhu, <br>
jediná z Najád a Dryád je neznámá Dianě rychlé. <br>
Častokrát víly, jak vypráví pověst, ji povzbuzovaly: <br>
„Salmakis, kopí se chop neb toulce malovaného,<br>
přeruš nečinnost svou a otuž se obtížným lovem!` <br>
Ale ta nevzala kopí a nevzala barevný toulec,<br>
ani obtížnou honbou čas prázdný nevyplňuje. <br>
Časem své spanilé údy si omývá pramenem čistým, <br>
hřebenem zimostrázovým si častokrát česává vlasy, <br>
dívá se v zrcadlo vody a táže se, zda jí to sluší. <br>
Jindy v průhledný šat si zahalí panenské tělo,<br>
lehne si na měkkou trávu neb na měkkou podušku listí. <br>
<br>
Často květiny trhá. I tehdy je trhala právě,<br>
když v tom spatřila hocha a hned ho toužila míti.<br>
K němu ač spěchala přijít, dřív přece však nepřišla k němu, <br>
pokud se neupravila a na šat se nepodívala,<br>
tvář dokud nenaladila a nebyla hodna slout krásnou. <br>
Pak jej osloví teprv: ,Ó hochu, jenž nejspíše bohem <br>
měl by ses zdát, a jsi-li již bohem, jsi Cupido jistě. <br>
Jsi-li však smrtelník jen, pak šťastni jsou rodiče tvoji, <br>
šťasten bratr je tvůj a sestra, máš-li snad jakou,<br>
stejně i pěstounka tvá, jež obě jsou šťastny tvou krásou. <br>
Daleko blaženější však nad všecky byla by jistě <br>
budoucí nevěsta tvá, již uznal bys za hodnou sňatku. <br>
Máš-li nevěstu již, pak popřej mi rozkoše tajné, <br>
nemáš-li, ať jsem to já, a do jedné ložnice vstupme!`<br>
<br>
Potom umlkla víla a jinoch se uzarděl studem, <br>
nevěděl, co je to láska; však ruměnec studu mu slušel. <br>
Barvu tu jablka mají, jež visí na slunném stromě, <br>
nachem zbarvená sloň neb narudlý bělostný měsíc, <br>
jemuž nadarmo pomáhá k lesku hřmot kovových puklic. <br>
Polibků sesterských aspoň když od něho žádala víla<br>
a když kol bělostné šíje mu ovíjela už ruce,<br>
,Přestaň, sic prchnu,` jí řekl, ,a opustím tebe i místo.`<br>
<br>
V leknutí Salmakis praví: ,To místo ti, cizinče, nechám <br>
volné!` Pak obrátí krok a naoko odchází, ale<br>
přitom se dívala zpět a sotvaže v dohledu byla, <br>
skryla se v houští a klekla si tam. I myslil si jinoch, <br>
že je už sám a nikdo ho nevidí, proto tam běhá<br>
po měkké trávě sem tam a chvilkami do hravých vlnek <br>
špičky namáčí nohou, pak po kotník ponoří nohy,<br>
brzy však příjemnou vlahostí vody jsa do tůně lákán, <br>
jemný si z něžných údů šat svlékne a odloží stranou. <br>
Tehdy se obzvlášť jí líbil. I zaplála Salmakis touhou<br>
po jeho nahé kráse; i oči jí třpytivě planou,<br>
tělo tím průzračným proudem mu prosvítá, tak jako pod sklem <br>
obraz ze sloní kosti či lilií bělostné květy.<br>
Salmakis netrpělivá jen stěží teď může se zdržet <br>
ve své šílené touze a nestisknout jinocha na hruď.<br>
<br>
Zatím si Hermafrodítos už pošplíchal dlaněmi tělo, <br>
rychle do vody skočí a s rozkoší pažemi máchá. <br>
,Vyhrála jsem, tys můj!` tak vykřikne nymfa a ihned <br>
daleko odhodí šat, hned vrhne se do vln a chlapce<br>
drží, ač se jí brání, a v zápase polibky krade, <br>
podkládá pod něho ruce a přesmoc se dotýká prsou, <br>
hned sem, hned zase tam se ovíjí okolo něho.<br>
Konečně, když se tak vzpínal a chtěl se jí vymanit z loktů, <br>
obemkne chlapce jak had, jenž unášen Iovovým orlem<br>
od země do výše k nebi, i hlavy i nohy mu opne,<br>
sevře mu ocasem pružným i mohutně rozpjatá křídla, <br>
nebo jak břečťan kol vysokých stromů se dokola vine, <br>
aneb jak polyp když soupeře svého, jejž pod vodou chytne, <br>
chapadly roztaženými blíž k sobě ze všech stran svírá. <br>
Jinoch však vzdoruje dál a odpírá touženou rozkoš <br>
nymfě; ta naléhá stále, naň celým svým tělem se tiskne, <br>
tulí se k němu a praví: ,A třeba se vzpírej, zlý chlapče, <br>
nemůžeš uniknout přec! To rozkažte, bozi, ať nesmí <br>
odloučit žádný den jej ode mne, od něho mne zas!` <br>
<br>
Bohové splnili prosbu a spletená obou jich těla<br>
v jediné tělo se spojí a obdrží podobu jednu, <br>
jakou vidívá ten, kdo větev roubuje s větví: <br>
obě srůstají spolu a s růstem pospolu sílí. <br>
Jakmile objetím pevným se jejich sloučily údy, <br>
oni už nejsou dva, však mají podobu dvojí,<br>
nejsou již muž ani žena, hned tím, hned oním se jeví. <br>
Když tedy viděl, že vodou, kam sestoupil ještě jsa mužem, <br>
stal se pak hermafrodítem, že údy mu zženštily v proudu, <br>
pozdvihl ruce a volal, však hlasem už nikoli mužským: <br>
,Otče Herme a Venuše matko, mně učiňte kvůli,<br>
mně, jenž po vás jméno jsem po obou obdržel, aby <br>
kdokoli z mužů vejde v ty proudy, jak polomuž vyšel, <br>
naráz ať zženštilým je, kdo touto zde vodou se smočí.` <br>
Rodiče vyslechli prosbu a synovi dvoupohlavnímu <br>
splnili přání: ten pramen hned napustí nečistým kouzlem." 
<br><br>
<li><b>Ovidius: Proměny</b>, přel. I.Bureš, Svoboda, Praha 1974
</TD></TR></TABLE>
</BODY></HTML>
