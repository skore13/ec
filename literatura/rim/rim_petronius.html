<HTML><HEAD><TITLE> Petronius: Satirikon </TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Petronius: Satirikon</b>
<br><br>
Pochválili jsme vtipný výklad hvězdářský a on pokračoval: „Potom se celý nebe octne ve znamení Bejčka.
A v něm se rodí zbůjníci, oráči a ti, co se sami mohou živit. Ve znamení Blíženců se zas rodí dvojspřeženci, voli,
dvojčata a ti, co mívají dvě želízka v ohni. Ve znamení
Raka jsem se narodil já. Proto stojím na mnohých nohách
a mám mnoho statků na zemi i na vodě, neboť raku se
daří zde i tam. A proto už dříve jsem nedal na něj nic položit, abych neutlačoval vlastní konstelaci. Ve Lvu se rodí
jedlíci a lidé panovační; ve znamení Panny zženštilci,
uprchlíci a vězňové; ve Váze řezníci, mastičkáři a všichni, co pracují s váhami; ve Štíru traviči a vrazi; ve Střelci
šilhavci, kteří se dívají na zelí a šilhají po slanině; v Kozorožci lidé ustaraní, kterým od samýho soužení rostou
rohy; ve Vodnáři krčmáři a pitomci, v Rybách nákupčí do
kuchyně a učitelé řečnictví. Tak se ten kruh otáčí jako mlýnské kolo a pořád něco zlého plodí, buď aby se lidé rodili,
nebo umírali. A vidíte uprostřed trávník a na trávníku
plást? Pamatujte si – nedělám nic bez příčiny: matka
země je uprostřed, kulatá jako vajíčko, a chová v sobě
všecko dobré jako plást."
<dd>„Bravo!" voláme všichni a s rukama ke stropu
zdviženýma se dušujeme, že se ani znalci nebes Hipparchos a Arátos nemohou s ním srovnávat. Vtom přišli sluhové a prostřeli nám před jídelní lehátka pokrývky, do
nichž byly vetkány sítě, lovci na čekané s oštěpy a zkrátka
celá honba. Ještě jsme sami nevěděli, co si máme o tom
myslit, když se strhl před jídelnou ohromný pokřik a hle,
i kolem stolu běhali ovčáčtí psi.
<dd>Za nimi byl přinesen tác, na němž leželo velikánské prase, a to s plstěnou čepičkou na hlavě; z tesáků mu visely
dva košíky z palmových proutků, jeden plný sušených
datlí syrských, druhý čerstvých datlí egyptských. Malá
selátka z tuhého těsta, položená dokola tak, jako by cucala, což znamenalo, že je to svině, byla též určena za výslužky. Prase však nepřišel rozříznout onen Řež, jenž
předtím rozkrajoval drůbež, nýbrž jakýsi vousatý chlap
s ovinkami na lýtkách a v pestře tkané kazajce. Vytáhl
tesák a prudce probodl bok prasete; z rány vyletěly kvíčaly. Ptáčníci stáli již připraveni s pruty a v okamžiku pochytali kvíčaly poletující po síni. Trimalchio dal přinést každému po jedné a pravil: „Podívejte se také, jak jemné žaludy žrala divoká svině." Otroci ihned přiskočili ke košíkům, jež visely z tesáků, a z obou odpočítali každému stejný díl datlí.
<br><br>
<li><b>Petronius: Satirikon</b>, přel. K.Hrdina, Svoboda, Praha 1971
</TD></TR></TABLE>
</BODY></HTML>
