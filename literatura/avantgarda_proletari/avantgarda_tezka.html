<HTML><HEAD><TITLE>Jiří Wolker: Těžká hodina</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jiří Wolker: Těžká hodina</b><br>
<br>
<div align="center"><strong>Těžká hodina</strong><br>
<em>A.M.Píšovi</em><br>
<br>
Přišel jsem na svět,<br>
abych si postavil život<br>
dle obrazu srdce svého.<br>
<br>
Chlapecké srdce je písnička na začátku,<br>
plán pro zámek, který bys lidem jak milé dal k svátku,<br>
ale mužovo srdce jsou ruce a mozoly,<br>
které se krví svou do cihel probolí,<br>
aby tu stála alespoň skutečná hospoda u silnice<br>
pro ušlé poutníky a pro poutnice.<br>
<br>
Dnes je má těžká hodina.<br>
Chlapecké srdce mi zemřelo a sám v rakvi je vynáším,<br>
a zemřelým trpě, trpím i tím,<br>
které mi v prsou se roditi počíná.<br>
Dnes je má těžká hodina;<br>
jedno srdce jsem pohřbil a druhé ještě nemám,<br>
zesláblý úzkosti, sesláblý samotou<br>
marně se bráním studeným stěnám<br>
pokoje svého<br>
uštěpačného.<br>
<br>
Milenčin dopise, lampo, kniho kamarádova,<br>
věci zrozené z lásky, světla a víry,<br>
dnes při mně stůjte a třikrát mi věrnější buďte!<br>
když zůstal jsem na světě sirý,<br>
a modlete se,<br>
aby mi narostlo srdce statečné a nesmlouvavé,<br>
a věřte dnes za mě, že tomu tak bude,<br>
a věřte dnes za mě, že postavím<br>
dle obrazu jeho<br>
život člověka spravedlivého.<br>
<br>
Já mužné srdce ještě nemám,<br>
sám v těžké své hodině;<br>
a proto nevěřím.</div><br>
 
<strong>Balada o nenarozeném dítěti</strong><br>
<br>
Nejdřív se na sebe usmáli,<br>
potom se do sebe zamilovali<br>
u lucerny na nábřeží,<br>
kde voda běží a běží<br>
a lidé stojí, jako by odrazem světel na ní byli.<br>
Nakonec se spolu políbili.<br>
<br>
Milenci jsou lidé bohatí,<br>
pokladů mají, že jich nelze vypočítati:<br>
ruce, oči, prsa a ústa.<br>
<br>
„Za město, má milá,<br>
vede cestička bílá<br>
a za městem hluboko v obilí<br>
se zelené meze zrodily.<br>
Tam poklady své spočítáme,<br>
tam si je věrně<br>
odevzdáme,<br>
aby nám neshořely<br>
nebo neodletěly<br>
jako ptáci<br>
ohniváci."<br>
<br>
Za město šli a večer už byl,<br>
o lásku nadarmo nikdo neprosil;<br>
i mladí se smějí milovat,<br>
i chudí se smějí milovat,<br>
z lásky se člověk narodil,<br>
za město šli a večer už byl.<br>
<br>
Zprvu se bránila,<br>
zprvu se bála,<br>
nakonec se ale přece odevzdala.<br>
<br>
Proč bych mu tělo své nedala,<br>
tělo své z krve a života,<br>
když jsem mu srdce už dala,<br>
své srdce z krve a života?<br>
<br>
Láska je žena a muž,<br>
láska je chleba a nůž.<br>
Rozřízl jsem tě, milá má,<br>
krev teče mýma rukama<br>
z pecnu bílého.<br>
<br>
Když nohy domů se vracely,<br>
daleko bylo od dveří k posteli,<br>
když noc hoří, peřiny nehřejí,<br>
té noci na srdci se jí<br>
dětská ústa narodila.<br>
Té noci plakaly čtyři holé stěny,<br>
že těžko, těžko bude dát<br>
hladovým ústům krajíc ukrojený.<br>
<br>
Měsíc nad městem svítící<br>
se třikrát naplnil a dvakrát has,<br>
když potřetí hasl nad černou ulicí,<br>
dětská ústa k srdci promluvila:<br>
Maminko milá,<br>
já jsem láska,<br>
která by se ráda narodila!<br>
<br>
Když to slyšela,<br>
k milému běžela.<br>
Pokojík jeho byl smutný a studený<br>
jak těžká hlava mezi slabými rameny.<br>
<br>
Když se to oba dověděli,<br>
na pelest sedli.<br>
Tiší byli, bledí byli,<br>
k lásce a zabiti sbírali síly.<br>
<br>
„Dnes<br>
naše srdce, milá má,<br>
a ostatních srdci tisíce<br>
jsou jenom na pultu hospodské sklenice.<br>
Stačí se zpiti zahořklým rtům.<br>
Nalili krev jsme a vypili rum.<br>
Statisíce lidí se milovalo,<br>
žádné dítě se nenarodilo z nich,<br>
– ni naše se nesmí narodit.<br>
To není hřích,<br>
to je jen bída."<br>
<br>
Slunce už nesvítí,<br>
hvězdy už nezáří,<br>
odešli k lékaři<br>
milenci dva.<br>
Tam nevede cesta bílá a měkká,<br>
tam se jde po schodech z kamene<br>
a v čekárně se čeká,<br>
dlouho a dlouho se čeká,<br>
až dveře strašlivě zavřené<br>
se otevrou pohledem žlutým a kosým<br>
a řeknou: Prosím!<br>
Lékař měl ruce z karbolu<br>
a slova z ledu:<br>
„Nemocné ženy léčit nedovedu,<br>
spravuji jenom zlámané věci."<br>
<br>
Blůzičku svlékl,<br>
prsty jí na prsa bubnoval<br>
smuteční pochod.<br>
<br>
Ó ženo,<br>
slyšíš ten hlas,<br>
co na prsou hořel ti?<br>
Teď naposled zakřičel ještě.<br>
Teď zhas.<br>
<br>
On zatím stál,<br>
u dveří, na prahu pokoje stál.<br>
Však oči jej zradily a nestály s ním,<br>
křečovitě kráčely za její bolestí,<br>
za její bolestí, za vozem pohřebním,<br>
kola skřípěla, podzimní vítr vál.<br>
Udělal jsem to já?<br>
Já jsem to udělal.<br>
<br>
„Podej mi, můj milý, ruku,<br>
až půjdem po schodech dolů.<br>
Už nejsem statečná a budu plakati,<br>
že z bohatství všeho<br>
mně v kapse zbyla jen lahvička eumenolu,<br>
že jsem jen rána<br>
mrtvýma rukama dítěte zobjímaná.<br>
<br>
Já nejsem žena,<br>
já jsem hrob.<br>
Dvě oči na mně stojí jako dvě svíčky,<br>
co na podzim hoří za dušičky,<br>
a nikdo se nade mnou nemodlí.<br>
I žena chce svět lepší a jinačí<br>
a žena jen pláče, když ruce na to jí nestačí."<br>
<br>
Večer<br>
mnoho milenců smutných je,<br>
že to, co žít mohlo, nežije,<br>
a mnozí ani smutní nejsou,<br>
protože to nedovedou.<br>
 <br>
Slunce na zemi svítilo<br>
a stromy zůstaly lysé,<br>
lidé se na zemi milují<br>
a láska nenarodí se.<br>
<br>
Nenarodí se?
<br><br>

<strong>Tvář za sklem</strong><br>
<br>
Kavárna „Bellevue" je říše<br>
stavěná z hudby, tepla a plyše,<br>
z oken má vysoké průhledné hranice, <br>
které ji dělí od zmrzlé ulice.<br>
<br>
Dnes jako jindy páni si za stoly sedli,<br>
důstojní páni a vznešené dámy<br>
ústa si probodli úsměvy, kravaty drahokamy<br>
a v teple, hudbě a v plyši<br>
noviny na oči posadili si,<br>
aby přes tyto brejle z papíru viděli,<br>
že svět je veselý, protože sami jsou veselí<br>
v kavárně „Bellevue".<br>
<br>
Když tu tak seděli teple a ctihodně<br>
s rukama vyžehlenýma,<br>
tu stalo se, stalo – ne zcela náhodně, –<br>
že na okna sklenného tenounkou hranici<br>
přitisk tvář člověk, který stál v ulici,<br>
výrostek zpola a zpola muž,<br>
a pohledem ostrým a chladným jak nůž<br>
prořízl okno a vbod se v tu nádheru,<br>
v číše a valčík, v zrcadla pro milenky,<br>
v břicha a teplo, fraky a peněženky,<br>
a zůstal v nich trčeti čepelí,<br>
i když ty oči dvě zmizely.<br>
<br>
Tenkrát se stoly staly <br>
náhrobky mramorovými,<br>
pohřbení šťastlivci se usmívali<br>
mrtvolně mezi nimi,<br>
sklepníci v šatech smutečních<br>
z šedého kouře věnce nosili,<br>
za okny civěly mohyly<br>
v kavárně „Bellevue".<br>
<br>

<strong>Moře</strong><br>
<br>
Na břehu ostrova Krku, na břehu z kamení<br>
moře jsem hledal celých šest smutných dní<br>
a moře jsem nenašel, – viděl jsem ptáka jen,<br>
co zvlněnou perutí odlétal celý den,<br>
by zvečera na měsíc sedl a z něho znavený<br>
písničkou stříbrnou pad mezi pobřežní kameny,<br>
písničkou marnivou, jež namlouvala mi,<br>
že pták ten moře je s modrými vlnami,<br>
že stačí po světě jak po lučině jít,<br>
že abys uviděl, se stačí zrakem zpít.<br>
<br>
Na břehu okna hotelu tiše se otvírala,<br>
za každým oknem bledá dívka stála<br>
a každá dívka ta, jež vprostřed noci snila,<br>
své moře stvořila, aby je utopila<br>
do chorých očí svých, jimž v sklené báni hvězd<br>
svět není chlebem už, že lahví s lékem jest.<br>
Ty oči viděl jsem, ta moře viděl jsem,<br>
a přece zůstal jsem slepcem a cizincem.<br>
Nestačí mlha pěn a ze snů příboje,<br>
já chtěl jsem poznat víc, chtěl znát jsem to, co je,<br>
to moře skutečné, jež se mnou i beze mne bije<br>
v skalnaté útesy hor a břehy Dalmácie.<br>
<br>
Na břehu ostrova Krku, na břehu z kamení<br>
moře jsem hledal celých šest smutných dní<br>
a moře jsem nenašel, neboť svět cudný je<br>
a rukám rozměklým tělo své ukryje<br>
do kulis barevných, do rakve malované,<br>
zatímco na místech světějších z mrtvých svých vstane.<br>
<br>
Teprv dne sedmého, kdy nad městem zvon zněl,<br>
já opilec z vlastních svých očí jsem se vypotácel,<br>
ne už co lázeňský host, – jak dělník v neděli<br>
jsem městem se potloukal sdílný a veselý.<br>
A proto večer v hospodě u mola<br>
skutečné moře jsem uzřel kol dokola,<br>
když přes stoly dubové hleděl jsem do tváří<br>
vám, námořníci, barkaři a rybáři,<br>
vám bratři uzlatých pěstí, co v trikotu roztrhaném<br>
nosíte bouře a pohody a celou tu zem,<br>
vám, dělníci věční, sluncem propálení,<br>
kteří tu stavíte moře a jste z něho vystavěni!<br>
<br>
Zahřej, chraplavý aristone, ptáku mi nad jiné milý,<br>
zde tančí všechna moře s pěti světa díly<br>
a nejšťastnější já, jenž do srdce tance všech byl přijat jsem,<br>
mozoly obrůstám jako strom ovocem,<br>
jsem námořník, barkář a rybář, jsem dělník z přístavu,<br>
v tisíci lodicích proplouvám moře a ještě je proplavu,<br>
ne jedněma, tisíci rukama moře se zmocňuji,<br>
ne jedněma, tisíci rukama moře buduji.<br>
Zahřej, chraplavý aristone, ptáku mi nad jiné milý,<br>
svět jsou jen ti, kteří jej živí, by z něho živi byli,<br>
moře jsme my, dělníci zvlněných svalů, cizí i zdejší,<br>
my, skutečnost jediná, skutečnost nejskutečnější!<br>
<br>
<li><strong>Wolker, Jiří: Básně</strong>, Československý spisovatel, Praha 1974
</TD></TR></TABLE>
</BODY></HTML>
