<HTML><HEAD><TITLE>Jiří Wolker: Host do domu</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jiří Wolker: Host do domu</b><br>
<br>
<em>Chlapec</em><br>
<br>
<strong>Poštovní schránka</strong><br>
<br>
Poštovní schránka na rohu ulice,<br>
to není nějaká lecjaká věc.<br>
Kvete modře,<br>
lidé si jí váží velice,<br>
svěřují se jí docela,<br>
psaníčka do ní házejí ze dvou stran,<br>
z jedné smutná a z druhé veselá.<br>
<br>
Psaníčka jsou bílá jako pel<br>
a čekají na vlaky, lodě a člověka,<br>
aby jak čmelák a vítr je do dálek rozesel,<br>
– tam, kde jsou srdce,<br>
blizny červené,<br>
schované v růžovém okvětí.<br>
<br>
Když na ně psaní doletí,<br>
narostou na nich plody<br>
sladké nebo trpké.<br>
 <br>
<div align="center"><strong>V parku před polednem</strong><br>
<br>
Po zelených trávnících bílé prvosenky připlouvají,<br>
plachetní lodě vezou modrý den,<br>
u domků z písku děti jej rozdávají<br>
celému parku, který je městem obklopen.<br>
<br>
I já jsem ještě dnes dítě.<br>
A mohu všechno mít rád,<br>
ještě dnes a ještě zítra snad<br>
kvetoucí modlitbou vykoupím bolesti kamenných domů.<br>
Ale i modlitba tvrdne jak zrající jablko v haluzích stromů.<br>
Pozítří<br>
to budou už dospělé oči, co lásku v prsou mi rozjitří.<br>
<br>
Stanu se mužem<br>
a vojákem.<br>
Voják modlí se bodákem.</div><br>

<em>Ukřižované srdce</em><br>
<br>
<strong>Nemocná milá</strong><br>
<br>
To není nemocný pokojík,<br>
to je smutný rybník<br>
a já jsem utonulá<br>
na dně jeho dřevěném.<br>
Postelí mě zatížili jako těžkým kamenem,<br>
abych snad k oknu nevyplula,<br>
kde nebe se dotýká hladiny skleněné.<br>
<br>
Milý si možná vzpomene<br>
a snad mě navštíví v této hlubině.<br>
Na židli sedne, klobouk složí na klíně,<br>
řekne, že venku je pěkné počasí.<br>
A já nemám, co bych mu dala,<br>
protože jsem se rozstonala<br>
a mé tělo je průsvitné<br>
jako prázdná sklenice.<br>
<br>
Ze všeho na světě lásky chtěla jsem nejvíce.<br>
Ale dnes srdcem svým<br>
ani jediného hladového nenasytím.<br>
Odpusť mi, můj milý, hříchy moje!<br>
<br>
<em>Host do domu</em>
<br><br>
<strong>Věci</strong>
<BR>
<BR>Miluji věci, mlčenlivé soudruhy, <br>
protože všichni nakládají s nimi, <br>
jako by nežily, <br>
a ony zatím žijí a dívají se na nás <br>
jak věrní psi pohledy soustředěnými <br>
a trpí, <br>
že žádný člověk k nim nepromluví. <br>
Ostýchají se první dát do řeči, <br>
mlčí, čekají, mlčí, <br>
a přeci <br>
tolik by chtěly trochu si porozprávět! <br>
<br>
Proto miluji věci <br>
a také miluji celý svět. 
<br><br>
<li><strong>Wolker, Jiří: Básně</strong>, Československý spisovatel, Praha 1974
</TD></TR></TABLE>
</BODY></HTML>
