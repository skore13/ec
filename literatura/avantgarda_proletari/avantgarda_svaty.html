<HTML><HEAD><TITLE>Jiří Wolker: Svatý Kopeček</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jiří Wolker: Svatý Kopeček</b>
<br><br>
Žlutavý kostel vlá na hoře zelené,<br>
to je korouhev této krajiny tiché a svěcené,<br>
to je Svatý Kopeček u Olomouce, místo pro poutníky<dd>
a výletníky,<br>
osada, dodávající dělníky továrně Kosmos a továrně<dd>
na hřebíky,<br>
Panna Maria se zde zjevila a stále zjevuje se<br>
babičkám s nůšemi a dětem na chrastí v lese,<br>
zde jsou mé prázdniny od narození až do let dvaceti<br>
v borových pasekách a lískovém houští dobře zasety,<br>
<br>
a já jsem procesí dychtivé božího slova,<br>
přicházím z daleké Prahy a rodného Prostějova,<br>
dospělý chlapec, student a socialista,<br>
věřící v sebe, železné vynálezy a dobrého Ježíše Krista,<br>
dubnové stromy, silnice bílá, a přec smutného něco tu je,<br>
jdu navštívit babičku chorou a dědečka, který ji ošetřuje.<br>
<br>
Zvonek na konci chodby na drátě železném,<br>
chodba, vonící každý rok stejně břidlicovým kamenem,<br>
sednička malá, za okny celý les sedí v květináči,<br>
zmodralé ruce a šedivé vlasy na smutné posteli pláčí.<br>
Když jsem jak děcko byl nemocný, tož jste mi, babičko,<dd>
pomeranče nosívala,<br>
až dětská nemoc se nakonec jak dřevěná hračka rozlámala,<br>
já bych vám také rád něco přinesl, však vy už si hrát nemůžete,<br>
svačinu u stolu pojídám, za okny třešně kvete,<br>
o svém životě vám vykládám s velikou silou a nadějí,<br>
mysle, že mladá slova jak teplý čaj srdce vám zahřejí,<br>
já zdravý jsem ještě a myslím, že smrt je jen nemoc<dd>
jak ostatní nemoci,<br>
chtěl bych vám rukama svýma od všeho bolestného pomoci,<br>
ale vaše oči – dvě černé nitky, a na nich tělo<dd>
jak těžká rána visí,<br>
stále jen říkají: něco jiného my – a něco jiného ty jsi!<br>
<br>
Náhle se ocitám v lese, pátá hodina na věži daleké bije,<br>
oči na kolenou přijímají známé věci a v prsou<dd>
slavnostně mi je,<br>
soustřeďuji se jak kamének spadlý do studánky<dd>
uprostřed lesa,<br>
ulice, komíny, tramvaje, noviny, sklepníci vstoupili<dd>
na nebesa,<br>
dnes budou z nich hvězdy a do snů budou mi svítit,<br>
na této cestě jsem kdysi moh otakárka fenyklového chytit,-<br>
– a to nejsou cesty, – to jsou truhlice plné bohatství všeho,<br>
kdykoli tudy jsem šel, zůstal tu kousíček srdce červeného,<br>
teď všechno mi vracejí s úrokem dnešního odpoledne,<br>
celý můj život jak květina se mi před očima zvedne,<br>
jak generál o velké přehlídce přehlížím řady minulých let,<br>
generál s praporem lásky k večeru sní, že dobude svět.<br>
<br>
Vida, tu Karel Šnajdr, můj prastarý kamarád,<dd>
ve skutečnosti stojí,<br>
dnes, jako vždy, rámec našemu přátelství dělá sekera,<dd>
trakař, pařezy a trochu chvojí,<br>
ač vyrostl na siláka, přec vítáme se, jak sluší na kluky,<br>
u sedláka sloužil, pak u dráhy našel si místo a ztratil je<dd>
v době výluky,<br>
příběhy ze svého života mezi ranami sekerou si podáváme<dd>
jako kus společného chleba,<br>
mlátiti do pařezů je práce bohumilá a jest jí zvláště třeba,<br>
přitom si vzpomínám, na co bych zapomněl dík<dd>
krásné pohodě,<br>
na otylého učitele, jemuž sloužím za zlý příklad<dd>
ve škole a v hospodě,<br>
na cukrlátkové dámy v hedvábných kornoutech s pohledy<dd>
veřejně dobročinnými,<br>
nejvíc můj široký klobouk vzbudil mravního odporu<dd>
mezi nimi;<br>
každý člověk, když už byl mlád, měl staré své nepřátele,<br>
dnes však sekerou vyvrátíme i rány na svém těle.<br>
 <br>
Po práci hladoví na vlastních slovech si pochutnáváme,<br>
království naše je z tohoto světa, který tu máme,<br>
pokorným řemeslníčkům dobrou zeměkouli do rukou<dd>
vložili,<br>
osázíme ji stromy, domečky, láskou a automobily,<br>
bída je široké moře a chudí hledají přístavy,<br>
slunce je divoký revolucionář, den zboří a přes noc jej<dd>
znovu vystaví,<br>
my máme raději červené panenky než staré,<dd>
chamtivé vdovy,<br>
vyprávíme si o velikém Rusku a statečném Leninovi,<br>
myšlenky naše jsou zelené a vysoké – jako stromy v lese,<br>
dnes, zrovna tak jako za mlada, na vršky jejich šplháme se,<br>
žádná víra není laciná, kterou jsi šťastný a laskavý,<br>
z polínek u kamen dítě pro maminku zázračný zámek vystaví,<br>
my nejsme rozumní, kdo by byl rozumný ze všech nejvíce,<br>
nedal by šesták stařence, žebrající na konci města<dd>
u nemocnice,<br>
a nemoc nechodí jen po lidech, ale i po horách<dd>
a po celém světě,<br>
na modré pasece my chlapci se shodli, že, světe,<dd>
uzdravíme tě.<br>
Po sedmé hodině půjdu jak jindy pod okno zapískat,<br>
z města už vrátil se Bohuš Tureček, můj druhý kamarád,<br>
v malé jizbě na teplých kamnech, mezi stolem a kalendáři<br>
paňmáma pro syna jediného pokojnou večeři vaří,<br>
se mnou sem vstoupili dva její mrtví synové, zabití<dd>
ve válce,<br>
příliš mnohokrát mě viděla s nimi na kopci, v lese<dd>
a na skalce,<br>
ale její bolest je prostá a statečná jak obrázek Panny Marie,<br>
tobě, matko, nikdo nezabil syna, i když jiným jej zabije,<br>
mrtví tu zůstanou, až odejdeme do vsi my chlapci živí a sytí,<br>
abyste mohla i je, paňmámo, u tichého stolu dobře<dd>
pohostiti.<br>
<br>
Náves jak pavouk se do noci spouští, níže a níže padá,<br>
lošovská silnice je pro ospalý měsíc a neospalé chlapce<dd>
hlavní promenáda,<br>
zde je Franta, Josef, Janek a Eman, nad ostatní<dd>
vynikající kolohnát,<br>
každý mě poznal, každý mi podává ruku, každý mě ještě<dd>
má rád,<br>
jsme vojáci výbojné země a tento svět je náš král,<br>
společný prapor jak kvetoucí jabloň se večerem<dd>
nad námi rozevlál,<br>
jsem ve vašem kruhu a je mi dobře, jako bych soustem<dd>
ve vašich ústech byl,<br>
jsem žvýkán a sán, pronikám do vaší krve a do vašich žil,<br>
už nejsem já, už nejste vy, jsme jediný život s rukama<dd>
dvaceti,<br>
jsme vlající fábor s radostmi a bolestmi ve spleti,<br>
jsme modrooký dělník a denně se chodíme modlit<dd>
do fabriky v Marientálu,<br>
jsme ocelový drvař a líc máme tvrdou jak skálu,<br>
jsme ubledlý Bertin, knihař, který se oženil<dd>
před dvěma měsíci,<br>
jsme osmahlý čeledín se sluncem na polích klečící,<br>
jsme pokorný krejčí, který šije ještě pokornější šaty,<br>
jsme raněný voják na dovolené, s rukou pohřbenou<dd>
do rakve z bílé vaty,<br>
jsme prašpatný právník, který však přece ve III. semestru<dd>
udělal státnici,<br>
jsme, kteří jsme: chlapci na lošovské silnici.<br>
<br>
Podél silnice rostou domky jak hříbky a jeden z nich<dd>
je hospoda,<br>
při nedělní zábavě mnohdy tu milenec soupeře pro děvče<dd>
pobodá,<br>
kumpáni dle zvyku dědiny k deváté hodině jdou sem,<br>
dnes je tu rozšafno, kouř z dýmek nad stoly trůní<dd>
jak Bůh Otec s šedivým vousem,<br>
u stolu učitel, četník, poštmistr, výbor Sokola<dd>
a ostatní zdejší hodnostáři,<br>
nad sklenicí piva každý důležitě zachází se svou tváří;<br>
<br>
mnoho se změnilo, – nové věci jsou chladnější těch,<dd>
jež jsme jak děti znali,<br>
vyhlášky poutí u svatého Jana plakáty Volné myšlenky<dd>
vystřídaly,<br>
celá stráň lesa pod našim je vykácená dolů až k potoku,<br>
sotva vidíme, že malými stromky jí osázeli rány na boku,<br>
sklenice piva je žlutou tečkou na konci tohoto dne,<dd>
tečkou zítřka však není,<br>
s tím, s čím se nejvíce loučíváme, jsme nejméně rozloučení.<br>
<br>
Housle jsou pták o čtyřech křídlech, jenž nejraději<dd>
zpívá za šera,<br>
Bohuš a Josef mi jej do rukou vložili až na konci tohoto<dd>
večera,<br>
my jediní zůstali na zamlklé návsi z celého světa.<br>
Housle jsou pták o čtyřech křídlech, proto je pouštím,<dd>
an vzlétá<br>
allegro agitato:<br>
-	děti a lesy hrají si na vojáky a krvácejí<dd>
zelenými ranami –<br>
capriccioso pizzicato:<br>
-	kouříme tajně v houští cigaretu a živíme se<dd>
ukradenými hruškami –<br>
andante amoroso:<br>
-	dva milenci na pasece topí se v hořící rose –<br>
di marcia funebre:<br>
-	septimán ozdoben dekadentními neřestmi<dd>
jak kroužkem černoch v nose –<br>
ad libitum:<br>
– to jsem já, který tu o sobě hraji a kterého poslouchá svět,<br>
na každou strunu připadá 5 mých minulých let.<br>
<br>
Sednice v prvním poschodí jako zvon houpe se<dd>
na modré věži noci,<br>
uchystali mi bílou postel, chléb a petrolejovou lampičku<dd>
s čarovnou mocí,<br>
tři okna sedí v lípových haluzích jako tři pohádkové květy,<br>
na nebi hvězdy nebeské a na zemi lidské jsou rozesety,<br>
já jsem ve zvonu srdcem a biji do jeho stěn,<br>
aby každý věřící to slyšel a byl z toho potěšen,<br>
tato krása je příliš těžká pro člověka jediného,<br>
moji přátelé jdou za hlasem zvonu okusit se mnou štěstí<dd>
všeho,<br>
ale i pro nás je příliš veliké a těžké toto štěstí,<br>
dej, Bože, ať všichni lidé jsou naši přátelé, ať přijdou<dd>
a pomohou nám je nésti,<br>
aby nám nespadlo, nerozbilo se a neporanilo této spící<dd>
dědiny,<br>
člověk by umřel už tím, že zůstal by na světě jediný.<br>
<br>
Dříve než usneme, na svou milou si vzpomeneme,<br>
i do snu si její obrázek v očích poneseme,<br>
neboť ona ví, co je to láska a bolest, my od ní se to<dd>
dověděli,<br>
bolest je života půl a láska je život celý,<br>
pro ni a pro nás a pro všechny se navzájem zaslíbíme,<br>
pro ni a pro nás a pro všechny svět jediný postavíme.<br>
<br>
Svatý Kopečku, kosteli vlající na hoře zelené,<br>
korouhvi této krajiny tiché a svěcené,<br>
spravedlivou sílu, dětské oči a jazyky ohnivé dej nám všem,<br>
ať to, v co věříme dnes, též zítra provedeni!
<br><br>
<li><strong>Wolker, Jiří: Básně</strong>, Československý spisovatel, Praha 1974
</TD></TR></TABLE>
</BODY></HTML>
