<HTML><HEAD><TITLE> Rgvéda</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Rgvéda</b>
<br><br>
<b>O stvoření světa</b>
<br><br>
Nebylo jsoucna ani nejsoucna tehdy,<br>
nebylo vzdušného prostoru ani nebe nad ním. <br>
Co se hýbalo? Kde? Kdo k ochraně bděl?<br>
Byla to voda, hluboká, nesmírná?<br>
<br>
Nebylo smrti, nesmrtelnosti v onen čas, <br>
nebylo stopy po noci a dni.<br>
Samo sebou jen „to" bez dechu dýchalo. <br>
Mimo to nic nebylo jiného ...<br>
<br>
Tma byla na počátku, pokrytá tmou,<br>
v ní toto vše jako nerozlišená spousta vod. <br>
Tam zárodek zahalen v prázdnotu hluchou – <br>
to jediné povstalo mocí tvůrčího vznícení.<br>
<br>
V něm se nejdříve zrodila touha –<br>
to byl první výron mysli.<br>
V srdci hledajíce rozvážně moudří<br>
v nejsoucnu nalezli odůvodnění jsoucna.<br>
<br>
Napříč rozpjali k měření šňůru:<br>
bylo vůbec něco dole, bylo něco nahoře? <br>
Oplodňující moc byla a síly:<br>
dole prasíla, nahoře podnět.<br>
<br>
Kdo v pravdě ví, kdo může na světě říci, <br>
odkud vše vzniklo, odkud se vše vytvářelo. <br>
Bozi se zrodili později s tímto světem. <br>
Kdo tedy ví, z čeho svět povstal.<br>
<br>
Ten, jenž toto stvořil svou mocí,<br>
Ať sám vše vykonal nebo ne,<br>
On, bdící nad světem v nejvyšším nebi,<br>
Jistě to ví – nebo neví to ani on sám. <br>
<br>
<li><b>Védské hymny</b>, přel. O Friš, Praha 1995
</TD></TR></TABLE>
</BODY></HTML>
