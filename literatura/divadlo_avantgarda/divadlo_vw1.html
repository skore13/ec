<HTML><HEAD><TITLE>Voskovec a Werich: Vest Pocket Revue</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Voskovec a Werich: Vest Pocket Revue</b>
<br><br>
<em>Obraz devatenáctý<br>
VŠUDE DOBŘE, DOMA NEJHŮŘE<br>
<I>(Scéna jako v obraze prvním. Uprostřed realisticky provedený pařez. Hudba hraje operní preludování)</I><br>
<br>
SCÉNA PRVNÍ <br>
Houska, pak Ruka<br></em>
<br>
HOUSKA <I>(zadumán vstoupí, zahalen do pláště. Usedne na<br>
pařez a zpívá)</I><br>
Kde jste, kde jste, zda vrátíte se zpět,<br>
vy krásné dny mých mladých let?<br>
Ach Olgo, já tě měl tak rád...! <br>
RUKA <I>(vstoupí, rovněž zahalen v plaší, a zapěje)</I><br>
Já konstatuji v basu,<br>
že souboj budu míti zde,<br>
a to v krátkém času.<br>
<br>
<em>SCÉNA DRUHÁ<br>
Předešlí, Olga <I>(Olga vstoupí, Kolegové se k ní vrhnou a líbají jí ruce)</I><br></em>
<br>
OLGA<br>
Ale mládenci! Copak se dnes moderní ženě líbají ruce? Vy jste naivní! Moderní žena sportuje, pracuje v kancelářích jako muži a má ruce k tomu, aby se tak nějak chlapsky rvala se životem, a ne proto, aby jí je muži líbali, to bylo za našich prababiček, ale dnes, ve století elektřiny... vařte plynem, hoši!<br>
HOUSKA <I>(zpívá)</I><br>
Vařte plynem, kráska dí, srdci to však nevadí!<br>
RUKA <I>(zpívá)</I>    Tak mluví bídák plytký,<br>
jenž přítelem mi byl,<br>
já nečiním mu výtky,<br>
chci však, by v souboji se se mnou bil!<br>
OLGA<br>
Co znamená ten romantický zpěv? Co jste se zbláznili?<br>
RUKA A HOUSKA Ano!<br>
Zbláznili jsme se do tebe, <br>
zbláznili jsme se do tebe!<br>
HOUSKA Milko!<br>
RUKA Olgo!<br>
HOUSKA A RUKA Milujeme tě!<br>
OLGA<br>
No, to já přece vím!<br>
OBA<br>
Nuž vol! Jeden či druhý? Kterého z nás?<br>
OLGA<br>
Poslouchejte, kamarádi! Buďte trošku ze svého století. Vždyť já vás také miluji, mám vás ráda oba, co chcete víc? Já nevím – buďme jednodušší! Zahoďme ten falešný pathos a berme život tak, jak je. Poslyšte, já to nedovedu tak říct, víte, ale mám to v sobě... Já mám ráda vás a – jeho. Já vás mám ráda oba. Víte, pochopte to, já jsem z těch žen, co ráno vyskočí z tý postele rovnou do tý tak nějak krásně účelný koupelny a vydrhnu se tím kartáčem do červena. Kluci, já si ty krátký pačesy hodím do týla a vklouznu do toho praktického džempru a vycením ty zuby na ten zdravej vzduch, a jdu se vám s tím životem tak vesele prát!<br>
RUKA<br>
Já nerozumím a rozuměti nechci,<br>
zde tomu však dám zhurta pernou lekci!<br>
OLGA<br>
Co pořád máte?<br>
RUKA A HOUSKA<br>
Souboj, souboj kvůli tobě,<br>
teď mlč, však slzy vyroníš až na mém či jeho hrobě.<br>
ÁRIE<br>
<I>(Na melodii: Toreadore smělý!)</I><br>
Tož do Stromovky jděme k souboji, <br>
tam zříme hned, kdo se nebojí. <br>
Až dvě břitké rány padnou z pistolí, <br>
Olgo, pak přispěchej, budou z nás mrtvoly, <br>
ach, mrtvoly, dvě budou mrtvoly.<br>
<I>(Odejdou za zvuků hudby.  Olga bezradně za nimi)</I><br>
<br>
<em>SCÉNA TŘETÍ<br>
Jossek, Josefka vstoupí <br></em>
<br>
JOSSEK<br>
Tak jsme doma, miláčku!<br>
JOSEFKA<br>
Blažeji, jak jsem blažena.<br>
JOSSEK<br>
Jsme Blažej a Blažena, konečně sami. Než popatř. Jsme v síni, kterou jsem zasvětil své pošetilosti. Moje sbírka zůstane nedokončena, a věř mi, že od té doby, co jsem tě poznal, je mi to jedno. Celý svět jsem objel, abych získal potupný portrét Kvidonův, a přivážím si tebe.... celý svět jsem objel, abych objal tebe, má drahá...<br>
<br>
<em>SCÉNA ČTVRTÁ <br>
Předešlí, Kvido <I>(Kvido vstoupí)</I><br></em>
<br>
JOSSEK<br>
…a Kvidona, s nímž si nyní tak výborně rozumíme.<br>
JOSEFKA<br>
Vítejte nám, Mistře, a odpusťte, že jsem se někdy přenáhlila, a když si nyní vzpomenu, Blažeji, že jedině díky gentlemanství Mistrovu dostals mne neposkvrněnou...<br>
JOSSEK<br>
Ale Pepičko!<br>
KVIDO<br>
Josefko!<br>
JOSEFKA<br>
Ano, přátelé, byla jsem bláhové stvoření, ptáče sotva z hnízdečka vyletší! Já nerozumná myslila, že moje literární láska zboří svět. A vy, Mistře, byl jste tak shovívavý, tak otcovský... Děkuji vám. Vím jistě, že i jménem Blažejovým. Viď, Blažeji?<br>
BLAŽEJ <I>(unesen)</I> <br>
Aaaanooooo!<br>
KVIDO<br>
Neděkujte, přátelé, neděkujte. Jste-li šťastni, budiž vám to přáno. Zel, já se vytratím. Nedosáhl jsem svého cíle. Nemám námětu pro svůj stěžejní román. Musím se plahočit dále nevděčným světem za myšlenkou – s velkým M, která zpracována mým nesmrtelným perem poskytne tisícům duševní skývu.<br>
<br>
<em>SCÉNA PÁTÁ <br>
Předešlí, Olga vstoupí s Kolegy</em><br>
<I>(Kolegové se radují v koutku. Připojí se k nim Jossek s Josefkou)</I><br>
KVIDO<br>
Jediné, nad čím marně hloubá můj faustovský duch, toť způsob, jak zpracovat odpornou surovinu života v pomyslná vlákna krásna – s velkým K.<br>
OLGA<br>
Mistře, jsem nyní šťastna a chci, aby každý byl šťasten. Slyšte, budu jen citovat: Poesii, odpovídající moderní sensibilitě, může zrodit jedině svrchovaná civilisace. Básníku moderní produktivní práce je k disposici beton, aviatika, rentgenografie i akrobacie.<br>
KVIDO <br>
Nu a?<br>
OLGA<br>
Ó Mistře, kamaráde, buďte inženýrem, pilotem a poetickým klaunem!<br>
KVIDO<br>
Chápu. Učiním ze sebe železobetonový mrakodrap – svrchovaná civilisace. Ze střechy budou startovati vzducholodi a aerobusy – aviatika. Prozářím se ultrafialovými paprsky – rentgenografie. Polezu do nejvyšších pater po zdi – akrobacie. Spadnu – moderní sensibilita.<br>
OLGA<br>
Vzbudí to všeobecné veselí – koruna života, poetismus!!<br>
JOSSEK <I>(k Olze)</I><br>
Jakže, cože slyším, vy prý vdána?<br>
JOSEFKA <I>(ke Kvidonovi)</I><br>
Mistře, považte, sňatek v rodině!<br>
HOUSKA<br>
Dovolte, abych vám představil náš manželský troj<br>
úhelník.<br>
RUKA<br>
Nejnovější odrůda mormonství založena!<br>
VŠICHNI<br>
Co je?<br>
OLGA<br>
Je to tak prosté, mí drazí! Měli jsme se rádi tři, tři jsme uzavřeli sňatek. Zde mí dva manželé.<br>
KOLEGOVÉ<br>
Založili jsme mnohomužskou církev, v zahrádce si vypěstujem tykev. Tykev vypučí a vyžene šlahouny, budeme mít dítky, švarné čahouny. Oříšky pak spokojeně drobotině louská Ruka Publius a Sempronius Houska. <br>
<I>(Všichni gratulují trojúhelníku)</I><br>
KVIDO<br>
Sláva. Zdar! Zdar! Zdar! Nebývalý námět milostného románu nalezen! Sňatek! Napíši román, který<br>
skončí sňatkem.<br>
<I>(Veškerý ensemble vstoupí na scénu, seřadí se u rampy, co hudba hraje: R. Friml: Song of the<br>
vagabond foxtrot)</I><br>
VŠICHNI <I>(zpívají)</I><br>
Obecenstvo milé,<br>
už přišla ta chvíle,<br>
kdy se dává dobrou noc.<br>
Proto naposledy<br>
nezlobte se tedy,<br>
že jsme do vás ryli trochu moc.<br>
To se přeci vždycky vyplácí,<br>
ze všeho si dělat legraci,<br>
ze všeho si dělat,<br>
ze všeho si dělat<br>
jenom pustou legraci.<br>
<br>
<em>OPONA<br>
Konec</em>
<br><br>
<li><strong>Hry Osvobozeného divadla III</strong>, Československý spisovatel, Praha 1959
</TD></TR></TABLE>
</BODY></HTML>
