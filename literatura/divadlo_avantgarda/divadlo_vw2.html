<HTML><HEAD><TITLE>Voskovec a Werich: Pěst na oko aneb Caesarovo finále</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Voskovec a Werich: Pěst na oko aneb Caesarovo finále</b>
<br><br>
<em>Obraz třetí<br>
TROJSKÝ KŮŇ<br></em>
<br>
TŘETÍ TRÓJANKA<br>
Vždyť můžete napojit koně, já zatím počkám, a pak jedeme! <br>
DRUHÝ PĚŠÁK<br>
Koně? My nemusíme napájet koně! <br>
TŘETÍ TRÓJANKA<br>
Páni mají ordonance! <br>
PRVNÍ PĚŠÁK<br>
Ani koně ani ordonance nemáme! My jsme od nóbl<br>
zbraně! <br>
DRUHÝ PĚŠÁK<br>
Infanteria, matka moudrosti! <br>
TŘETÍ TRÓJANKA<br>
Cože, vy nejste dragouni? Tak co mne obtěžujete? To  tak,  abych byla ženským pro  legraci!  Pěšáci drzí... <I>(Popadne košík a odejde)</I> <br>
DRUHÝ PĚŠÁK<br>
Ať si jde! <br>
PRVNÍ PĚŠÁK<br>
Tady nejde o ni, ale jde o zásadu. Moje teorie se potvrzuje! <br>
DRUHÝ PĚŠÁK<br>
Jaká teorie? <br>
PRVNÍ PĚŠÁK<br>
Dragouni! Vždy a všude narážíme na dragouny! Dragouni maj ženský, dragouni maj děti, dragouni maj legraci. Dragouni! A teď jste to slyšel na vlastní uši. Kvůli tobě <I>(hrozí za Trójankou)</I> budeme dragouni s takovejhlema nohama! <I>(Dělá, jako by měl křivé nohy)</I><br>
DRUHÝ PĚŠÁK<br>
Tohle jsou strunky, to nese armádu! – – – Ale něco na tom je! Ženský nejsou normální lidi. Kdybyste byl ženská, Ubil by se vám dragoun? <br>
PRVNÍ PĚŠÁK<br>
Já tomu nerozumím... <br>
DRUHY PĚŠÁK<br>
Musej to dělat ty koně. Protože objektivně vzato, fešáci jsme. Viděl jste tu touhu v jejích očích? Jak to s ní cloumalo? <br>
PRVNÍ PĚŠÁK<br>
To jsem si všim. A to jsme udělali my, atleti těla a inteligence. <br>
DRUHÝ PĚŠÁK<br>
Věřte mi, dělá to ten kůň. Čím větší kůň, tím má větší štěstí v lásce. <br>
PRVNÍ PĚŠÁK<br>
Myslíte? Já nevím, co na těch koních mají. <br>
DRUHÝ PĚŠÁK<br>
To nás nemusí zajímat. Chtějí koně, budou mít koně,<br>
pojďte! <br>
PRVNÍ PĚŠÁK<br>
Co je? <br>
DRUHÝ PĚŠÁK<br>
Chcete mít ženský, hodné ženskejch? <br>
PRVNÍ PĚŠÁK<br>
Ale jak? <br>
DRUHÝ PĚŠÁK<br>
Nic se neptejte. Dáme jim koně! Pojďte! <I>(Setmí se)</I><br>
<em>Proměna</em><br>
<I>(Před oponou, představující moře, pluje přes scénu lodička, v ní vesluje Druhý dragoun. První dragoun sedí na přídi a loví ryby)</I><br>
DRUHÝ DRAGOUN<br>
Tady nic nechytneš. Tluče tu žralok, člověče. Má dobré dva metráky. Všechno vyžral. <br>
PRVNÍ DRAGOUN<br>
Včera jsem tu dostal pěknou flundru, když chceš něco vědět. Jenže mně to utrhla. To je marné, za těch deset let ty čajky zpuchřely. <br>
DRUHÝ DRAGOUN<br>
Slyšels dnes v noci ty rány u hradeb? <br>
PRVNÍ DRAGOUN<br>
Slyšel. To byl kravál!... Jako by někdo něco stloukal. <br>
DRUHÝ DRAGOUN<br>
Dva infanteristi od Odysseovy kumpačky. Něco tam kutěj u brány. <br>
PRVNÍ DRAGOUN<br>
Jak je to od Odyssea, tak je v tom ňáká bouda. <br>
DRUHÝ DRAGOUN<br>
Vždyť to dělaj až po rozkaze, to nebude služební. <br>
PRVNÍ DRAGOUN<br>
To nevíš, Odysseus je veš... Ale neberou, je to marné. Vezmi to támhle na tu mělčinu. Já nasbírám lasturky pro dcerušku. <br>
DRUHÝ DRAGOUN <I>(vesluje dál)</I><br>
Psali mi z domova. V Athénách byly demonstrace. Už aby byl konec. <I>(Odveslují a setmí se)</I><br>
<em>Proměna</em><br>
<I>(Dekorace jako prve. Denní osvětlení. Před branou stojí velký dřevěný kůň, pestře pomalovaný, připomínající zvětšenou primitivní hračku. Při otevření opony ozývá se na hradbách troubeni budíčku. V hradbách se otevře okenice, v okně se objeví Třetí Trójanka a dává do oken peřiny. Spatří koně)</I><br>
TŘETÍ TRÓJANKA<br>
Jé, co to tam je? Fančo, pojď se podívat! <br>
ČTVRTÁ TRÓJANKA <I>(objeví se v okně)</I><br>
To je pěkné. Na co to je?<br>
<I>(První a Druhá Trójanka vyjdou z brány)</I><br>
PRVNÍ TRÓJANKA<br>
Co to? To tu nebylo? <br>
TŘETÍ TRÓJANKA <I>(v okně)</I><br>
Je to živé? <br>
DRUHÁ TRÓJANKA<br>
Ze dřeva je to. <br>
PRVNÍ TRÓJANKA<br>
Kdo to sem dal? <br>
ČTVRTÁ TRÓJANKA<br>
Pojď se tam kouknout... <I>(Zmizí s Třetí Trójankou z okna. Přichází Pátá a Šestá Trójanka)</I> <br>
PRVNÍ TRÓJANKA<br>
Ženské, pojďte sem! To jste ještě neviděly. <br>
PÁTÁ TRÓJANKA<br>
To je krása! Kdo to dělal?<br>
<I>(Třetí a Čtvrtá Trójanka vystoupí z brány)</I><br>
ČTVRTÁ TRÓJANKA<br>
To kdybychom věděly. <br>
TŘETÍ TRÓJANKA <I>(klepe na koně)</I><br>
Tak se na to podívejte. Ono je to duté! <br>
ŠESTÁ TRÓJANKA <I>(klepe na koně)</I><br>
A jak je to solidně udělané! <br>
PÁTÁ TRÓJANKA<br>
To je jako kůň! <br>
TŘETÍ TRÓJANKA<br>
Jako kůň... Koně má kdekdo, ale tohle je, pane, něco.   <I>(Plácá zálibně koně.  Kůň zařehtá a zamrká, Trójanky zděšeně  odskočí.   V koni se  otevřou dvířka a vystoupí)</I> <br>
PRVNÍ PĚŠÁK<br>
Dobré jitro, dámy. <br>
TRÓJANKY <I>(užasle)</I><br>
Jééé! <br>
TŘETÍ TRÓJANKA<br>
Pane, to je vaše? <br>
PRVNÍ PĚŠÁK <I>(povýšeně)</I><br>
Co to? A tak! Ovšem. <br>
DRUHÁ TRÓJANKA<br>
A k čemu je to, pane? <br>
PRVNÍ PĚŠÁK <I>(netrpělivé)</I><br>
Jděte dál, slečno. <br>
DRUHÝ PĚŠÁK <I>(vyleze z koně)</I><br>
Co to tady je? Jděte dál, ženské, co si myslíte? To je obtěžování, hned po ránu... <I>(K Prvnímu pěšáku)</I>  Že to tu trpíte. <br>
DRUHÁ TRÓJANKA<br>
To je asi velitel toho koně. <br>
DRUHÝ PĚŠÁK<br>
Ženské se tu trpět nebudou! Je válka. <br>
DRUHÁ TRÓJANKA<br>
Vy jste, páni, od dragounů? <br>
PRVNÍ PĚŠÁK<br>
Slyšel jste ji? Jestli prý jsme od dragounů, cha – cha! <br>
TŘETÍ TRÓJANKA<br>
Já pány znám. Já s nimi včera v noci mluvila. Páni jsou mně dlužni ještě tři hubičky. <br>
PRVNÍ TRÓJANKA<br>
Kdybys nemluvila! <br>
DRUHÁ TRÓJANKA<br>
Lhářko!<br>
ČTVRTÁ TRÓJANKA <I>(k pěšákům)</I><br>
Že to není pravda? Ze si vymýšlí? <br>
TŘETÍ TRÓJANKA<br>
Viďte, že mne znáte? <br>
PRVNÍ PĚŠÁK<br>
V životě jsem  vás neviděl. <I>(Ostatní  Trójanky  se smějí)</I><br>
TŘETÍ TRÓJANKA<br>
Ale včera, tady přece. Jak jste mně pomáhali nést košík. <br>
DRUHÝ PĚŠÁK <I>(významně)</I><br>
Včera není dnes. <br>
PRVNÍ PĚŠÁK<br>
Ale ty tvářičky, nic zvláštního, co, kolego? <br>
DRUHÝ PĚŠÁK <I>(blaseovaně)</I><br>
Postavičky fádňoučké. Dnes, myslím, dámy, nevyšel výkvět krásy z bran tohoto města... To je náhradní rota, co? <br>
DRUHÁ TRÓJANKA <I>(úlisně)</I><br>
Viďte, že mne v tom koníčku svezete? <br>
OSTATNÍ<br>
A mne také... a mne také! Mne také!! <br>
PRVNÍ PĚŠÁK<br>
Bláhové  ženy!  Hrajete  si  se  životem...  Posádka tohoto koně dává ustavičně svůj život všanc. <br>
DRUHÝ PĚŠÁK <I>(důležitě)</I><br>
Nezapomínejte,  dámy, že jsme motorisovaná jednotka. <br>
TRÓJANKY<br>
Jééé, co je to? <br>
TŘETÍ TRÓJANKA <I>(k Čtvrté)</I><br>
Ty jsi už měla někdy známost s motorisovanou jednotkou?<br>
ČTVRTÁ TRÓJANKA<br>
Neměla... To musí být krása!<br>
DRUHÁ TRÓJANKA<br>
Viďte, že mě tam vezmete? Slibte mi, že mne vezmete dovnitř. <I>(Objímá Prvního pěšáka)</I><br>
TŘETÍ TRÓJANKA<br>
A vy zase svezete mne. Pojedeme na výlet... V koníčku! <I>(Objímá Druhého pěšáka. Trójanky se vrhají na Pěšáky s křikem: Nezapomeňte na mne! Já pojedu také! Vezměte mne s sebou! První a Druhý pěšák zmizí v návalu, s námahou se vyprostí a vymění několik slov)</I><br>
DRUHÝ PĚŠÁK <br>
To je kůň, co?<br>
PRVNÍ PĚŠÁK<br>
Ten přijde do dějin!<br>
DRUHÝ PĚŠÁK    <I>(k Trójankám, tlačícím se kolem Pěšáků)</I><br>
Tak pozor, uvědomte si, prosím, s kým mluvíte, bláhové ženy! Když budete hodné, my vás svezeme.<br>
PRVNÍ PĚŠÁK <br>
Ale až večer.<br>
TRÓJANKY <I>(zklamaně)</I> <br>
Proč ne hned?<br>
PRVNÍ PĚŠÁK<br>
Armádní tajemství...<br>
DRUHÝ PĚŠÁK ...a jiné důvody!<br>
TŘETÍ TRÓJANKA<br>
Já mám propustku, já mohu z města ven.<br>
DRUHÁ TRÓJANKA<br>
Já budu zavřená, ale přijdu!<br>
OSTATNÍ TRÓJANKY <I>(jedna přes druhou)</I><br>
A já přijdu také... přivedu sestru... Počítejte se mnou! V kolik hodin? Kde mám čekat?<br>
DRUHÝ PĚŠÁK<br>
Ticho! Ticho! Projížďky jsou po dvou. <I>(K Prvnímu pěšákovi)</I> Berte záznamy!<br>
PRVNÍ PĚŠÁK<br>
V osm je sraz u koně. Vyjíždí se v osm deset. Jízda k jeskyni, prohlídka jeskyně a zpět, cena: láhev rumu za osobu. Jízda k zálivu, koupání a jízda zpět: láhev rumu a čokoláda a balíček cigaret. <I>(Podává jim svitek pergamenu)</I> Tady je jízdní řád a ceny. Račte si vybrat, platí se před jízdou. Zde účastnice podepíše, že se zavazuje neuplatňovat nároky na jakoukoli náhradu škody eventuálně utrpěné – a také slibuje neuplatňovat nepominutelná práva dědická. Tak, hlaste se, dámy!<br>
<I>(Za scénou zvuk polnice)</I><br>
DRUHÝ PĚŠÁK<br>
Co je? To je poplach!<br>
PRVNÍ TRÓJANKA<br>
Dragouni sem jedou! <br>
DRUHÁ TRÓJANKA<br>
Pozor! Z cesty! <br>
VŠICHNI<br>
Čtvermonohým dupotem ujetou tepe podkova půdu.<br>
<I>(Je slyšet blížící se dusot koní. Trójanky se uhýbají, dusot koní se blíží. Na scénu vjedou na dětských koních První a Druhý dragoun s tasenými Šavlemi. Dragouni stěží drží na uzdě zpěněné hřebce, kteří nepokojně poskakují)</I><br>
DRUHÝ DRAGOUN <I>(k Prvnímu dragounovi)</I><br>
Cválej dál. Vezmi to tryskem až na konec ležení a vrať se druhou stranou.<br>
PRVNÍ DRAGOUN<br>
Rozkaz! <I>(Tryskem odpeláší)</I> <br>
DRUHÝ DRAGOUN <I>(k Pěšákům)</I><br>
Každý ke svému tělesu! Balit, skládat stany! <br>
PRVNÍ PĚŠÁK<br>
Co je to za nesmysly? <br>
DRUHÝ DRAGOUN<br>
Od kterého jste regimentu? <br>
DRUHÝ PĚŠÁK<br>
Motorisovaná jednotka... <br>
DRUHÝ DRAGOUN<br>
Vy jste od Odysseovy posádky? <br>
PRVNÍ PĚŠÁK <I>(dává znamení, aby mlčel)</I><br>
No, dobře... <br>
DRUHÝ DRAGOUN<br>
Tak se mnou! Rozkaz zní: Všechno nalodit! Jede se domů! <br>
DRUHÁ TRÓJANKA <I>(k Dragounovi)</I><br>
Jak to, jede se domů? A co Boženka? <br>
DRUHÝ DRAGOUN<br>
Služba je služba. Já ti napíšu, kdy se vrátím. <I>(Odcválá)</I> <br>
TRÓJANKY<br>
No, to je nadělení... A co si počneme?... Surovost!... To není možné... <br>
DRUHÁ TRÓJANKA<br>
Ženské, to si nedáme líbit. Ted, když máme každá známost, odvezou nám to pryč. <br>
TRÓJANKY<br>
Hanba! Takhle to nenecháme!...<br>
<I>(Na hradbách se ozve poplachová siréna)</I><br>
TŘETÍ TRÓJANKA<br>
V městě je poplach! Budou se zavírat brány.<br>
TRÓJANKY<br>
Honem domů... Rychle!... Utíkejte!... <I>(Zmizí v bráně)</I><br>
PRVNÍ PĚŠÁK <I>(k Prvnímu dragounovi)</I><br>
Tak ti pěkně děkujeme. Nemohls chvíli počkat?<br>
DRUHÝ DRAGOUN<br>
Rozkaz je rozkaz. Jdete se mnou, nebo nejdete?<br>
PRVNÍ PĚŠÁK<br>
Nekecej, že Odysseus pojede pryč, když víme positivně, že nepojede.<br>
DRUHÝ DRAGOUN<br>
Jak chcete. Já to budu hlásit. <I>(Obrátí bujného oře a odkvapí)</I><br>
PRVNÍ PĚŠÁK <I>(dívá se za Dragounem)</I> Drží se pěkně.  o<br>
DRUHÝ PĚŠÁK<br>
Krásné zvíře, ale kam se hrabe na tohohle. <I>(Ukazuje na dřeveného koně)</I><br>
PRVNÍ PĚŠÁK<br>
Co je nám to platné? Ted je po všem, když se jede domů.<br>
DRUHÝ PĚŠÁK<br>
Ale nikam se nejede. Za těch deset let byste moh vědět, co je to neintervence. Strčí nás někam za roh, nějaký dědek to tu zkontroluje, a pak se zase vrátíme. A potom, jak chcete, aby Odysseus odplul, když víte, co víte.<br>
PRVNÍ PĚŠÁK<br>
Prostě klid a rozvahu. Žádné pakování. Počkáme si na večer a budou projížďky. Nastává nová éra pro infanterii.<br>
ODYSSEUS <I>(vjede na scénu ve válečném voze, zařízeném jako koloběžka)</I> Prrr!   <I>(Objede jeviště a  zastaví čtyrspřeží,   representované čtyřmi koňskými hlavami, připevněnými na voze. Odysseus je vysoký důstojník kavalerie, který své homérské bohatýrství výhodně doplňuje holínkovou, lakovanou eleganci aristokratického vojáka. Monokl nikterak neruší antickou linii jeho brnění)</I><br>
ODYSSEUS <I>(k Pěšákům)</I><br>
Tak to jste vy, kteří jste odmítli uposlechnout rozkazu? Co si myslíte?<br>
PRVNÍ PĚŠÁK<br>
My jsme mysleli, že se nejede...<br>
ODYSSEUS<br>
Vy nemáte vůbec co myslet, protože od myšlení jsem tady já! Já, chytrý Odysseus, lstivý Odysseus. Já myslím za celou řeckou armádu.<br>
DRUHÝ PĚŠÁK<br>
Opravdu se jede domů, skvostný generále?<br>
ODYSSEUS<br>
To bych prosil, že se jede domů. Všechny lodi už zvedly kotvy. A protože dvě mizerná ucha si vzpomněla, že budou dělat pasivní resistenci, já, chytrý Odysseus, mám odjet nejposlednější?... Co... <I>(Spatří koně)</I> Na co to koukám?<br>
PRVNÍ PĚŠÁK<br>
Na koně, ó, sissime!<br>
ODYSSEUS <I>(nasadí si monokl a blíží se ke koni)</I> <br>
A kruci, sapristi... Kdo to tady natropil?<br>
DRUHÝ PĚŠÁK<br>
My, skvostný generále, jsme sestrojili tento aparát.<br>
ODYSSEUS <I>(si prohlíží bedlivě dřevo a klepe naň)</I> U Poseidona! Toť ithacký jasan!<br>
PRVNÍ PĚŠÁK<br>
Zajisté. Toť dřevo z lesů tvé rodné Ithaky, ó bosonohý vojvodo.<br>
ODYSSEUS <I>(opraví ho)</I><br>
...rychlonohý králi! Bosonohý vojvoda, to je můj bratranec. <br>
DRUHY PĚŠÁK<br>
Vím, peruťolehký, toť nejlepší dřevo ke stavbě lodí, ó omonoklený! <br>
ODYSSEUS<br>
A kde jste vzali ithacké dřevo pod zdmi Tróje, hoplité moji peruťonozí? <br>
PRVNÍ PĚŠÁK<br>
Ó svérázný, nesnadnou otázku kladeš! <br>
ODYSSEUS<br>
Mluvte! <br>
DRUHY PĚŠÁK<br>
Jako to dřevo odkud máme? To dřevo vyrostlo v lesích vlasti naší, ó stříbrokovaný... <br>
ODYSSEUS<br>
Nevyprávěj, tady nejsou žádné ithacké lesy. To dřevo jste někde ukradli, a kde?<br>
<I>(Epeios, hrdina, jenž tvář mužně helénskou zdobí koketním půvabem trochu dětského námořníčka, vběhne se skupinou vojáků a poklekne před Odysseem)</I><br>
EPEIOS<br>
Ó králi ithacký, Ulixe širokoplecí, nemůžeme odplout, loď se potápí.<br>
ODYSSEUS <I>(poděšen)</I><br>
Co pravíš, Epeie vznosný?<br>
EPEIOS <I>(zoufale)</I><br>
Někdo rozebral celý zadek. Kormidlo nám uplavalo! A jak jsme naložili zásoby, ryc! loď praskla v půli a sedla si na písek... Kouká jenom stožár.<br>
VOJÁCI <I>(sborem zahořekují)</I><br>
Eheu, ó malér! Eheu, ó katastrofa!<br>
ODYSSEUS <I>(hrozivě)</I><br>
Někdo rozebral zadek. <I>(Ukazuje na koni)</I> A tohle je ithacký jasan. <I>(K Pěšákům)</I> Mluvte! Co řeknete na svoji obhajobu?<br>
PRVNÍ PĚŠÁK <I>(zlostně)</I><br>
To je z toho, že se dělají tajnosti! Kdo to moh čout, že se pojede domů!<br>
DRUHY PĚŠÁK <I>(stejně)</I><br>
Deset let tu civíme, řekli jsme si: Má ta loď shnít, ať je k něčemu dobrá!<br>
ODYSSEUS <I>(řve)</I><br>
Dobrá! K čemu dobrá? K legráckám pro holky! Na nic jiného se nemyslí než na holky. Já už to pozoruji deset let! Jenže jsem nic neříkal, protože jsem chytrý Odysseus.<br>
PRVNÍ PĚŠÁK<br>
Křivdíš nám, blahorodý. Mysleli jsme na válečnou lest. Trója je nedobytná. Ale dělat jako že jedeme domů, a nechat tu toho koně a v něm vyzbrojenou posádku...<br>
DRUHY PĚŠÁK<br>
...pod vedením, samozřejmě, statečného a lstivého Odyssea. Trojane si řeknou: To je danajský dar, vtáhnou si to do města a už jsme tam!<br>
ODYSSEUS<br>
Jaké to nesmysly?!<br>
PRVNÍ PĚŠÁK<br>
Strategická lest. To je přece taktika.<br>
ODYSSEUS<br>
Epeie, co tomu říkáš? Takhle si moji vojáci představují válečnou lest. Tomu říkají taktika! A to vám to deset let vtloukám do hlavy?<br>
EPEIOS<br>
Mají tě za blázna, ó králi –<br>
ODYSSEUS<br>
To pozoruji, Epeie. Mou bystrost nepředhoníš. Leč chci být spravedlivý. Vojáci, zničili jste loď, královsky vám to promíjím... lhali jste, mějte též moji pochvalu, neboť i lež může být nástrojem lsti. <I>(Řve)</I> Ale za to, že si myslíte, že já, chytrý Odysseus, vlítnu na takovou boudu, jako je ta blbost s trojským koněm, že já, chytrý Odysseus, akceptuji tak pitomý plán, jako zmocnit se Tróje pomocí dřevěné kobyly, za to budete sťati!<br>
PRVNÍ A DRUHÝ PĚŠÁK <br>
Sťati?<br>
ODYSSEUS <br>
Sťati!<br>
<I>(Pěšáci odcházejí, odváděni Katem ze skupiny vojáků)</I><br>
ODYSSEUS <I>(k Epeiovi)</I><br>
To je všechno hezké, ale teď mi řekni, jak se dostaneme domů.<br>
EPEIOS <I>(k Druhému vojínovi)</I><br>
Vezmi vůz a spěchej zadržet lodi.<br>
<I>(Druhý voják odjede na Odysseově voze. Kat vstoupí a zabodne do země dvě kopí, na nichž jsou nabodnuty hlavy Prvního a Druhého pěšáka)</I><br>
KAT<br>
Poprava vykonána!<br>
<I>(V hradbách se otevře okenice a objeví se Třetí Trójanka)</I><br>
TŘETÍ TRÓJANKA <I>(v okně)</I><br>
Vrahové, to se vám nevyplatí! <I>(Zmizí z okna)</I><br>
ODYSSEUS<br>
Co to bylo? <br>
EPEIOS<br>
Nějaká ženská z Tróje spílala.<br>
<I>(Za hradbami troubení a křik: Hrrr na ně! Pomstíme naše krasavce!)</I><br>
VOJÁCI<br>
Trójané útočí!<br>
EPEIOS<br>
Běda, Ulysse! Je nás hrstka!<br>
ODYSSEUS<br>
Moment. Je jich víc, nás míň. Než ten doběhne k lodím, nezbude z nás nic. Utéct nesmíme, to by byla ostuda. Skrýt se.<br>
EPEIOS <br>
Kam?<br>
ODYSSEUS<br> 
Do koně!<br>
<I>(Odysseus, Epeios a Vojáci vlezou kvapní do koně a zavřou za sebou dvířka. Mezitím za hradbami troubení na poplach a bojovný křik. Trójanky vyběhnou z brány, ozbrojeny vařečkami a kuchyňským nářadím)</I><br>
TŘETÍ TRÓJANKA<br>
Hurá! Do nich! Nikoho neživte! <I>(Zarazí se)</I> Kde jsou? <br>
DRUHÁ TRÓJANKA<br>
Teď tu byli. <br>
PRVNÍ TRÓJANKA<br>
Zbabělci... Utekli! <br>
ČTVRTÁ TRÓJANKA <I>(hledí do dálky, do publika)</I><br>
Podívejte se!<br>
TRÓJÁNKY <I>(zakvílejí)</I> <br>
Lodi plují pryč...<br>
DRUHÁ TRÓJANKA<br>
Miláčkové nás opouštějí.<br>
PRVNÍ TRÓJANKA <br>
Už je po legraci.<br>
TŘETÍ TRÓJANKA<br>
Zase začnou všední dny. Zas abych myla nádobí...<br>
PRVNÍ TRÓJANKA<br>
Muž půjde do civilu...<br>
DRUHÁ TRÓJANKA<br>
A Boženka bude brečet po tátovi.<br>
TRÓJANKY <I>(sborem)</I><br>
Muži jsou naše neštěstí...<br>
DRUHÁ TRÓJANKA<br>
A toho koně tu nenecháme! Toho si vezmeme na památku a postavíme jej na rynku, aby naše dcery měly před očima poučení, že muži války vyhrávají nebo prohrávají, ale ženy to nakonec vždycky odnesou.<br>
<I>(Všechny Trójanky tlačí pomalu koní do brány. Za doprovodu se opona pomalu zavírá, před oponou zůstávají hlavy Pěšáků na kopích)</I>
<br><br>
<li><strong>Hry Osvobozeného divadla III</strong>, Československý spisovatel, Praha 1959
</TD></TR></TABLE>
</BODY></HTML>
