<HTML><HEAD><TITLE>Josef Kainar: Nevídáno – neslýcháno</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Josef Kainar: Nevídáno – neslýcháno</b>
<br><br>
<strong>* * *</strong><br>
<br>
Na dubu žaludy, na buku bukvice,<br>
na bubnech kedlubny, na klice střevíce,<br>
dvě lodě ve vodě, jeleni v ječmeni,<br>
kohouti po pouti upadli do proutí,<br>
slimáček si vleže leze,<br>
bosý kos si klusá v rose,<br>
kus cukru tu Lucka cucá,<br>
za kasárny husar troubí,<br>
že je dobrá husa z trouby,<br>
a to tele u jetele<br>
jemně tou svou pusou mele<br>
a já směle melu též,<br>
jenže rychlej, líp a déle.<br>
<br>
<strong>* * *</strong><br>
<br>
Ptal se včera pána pán.<br>
-	Kudy tudy do Hajan? –<br>
-	To se dáte kolem plotu,<br>
od Klímadel na Dřímotu,<br>
z Dřímoty dál na Zívánky,<br>
ze Zívánek na Hajánky,<br>
z Hajánek dál k Polospaní,<br>
a tam dole na stráni,<br>
to už budou Hajany. –<br>
-	Děkuju vám, pane, moc. –<br>
-	Na shledanou. –<br>
-	Dobrou noc. –<br>
 <br>
<strong>* * *</strong><br>
<br>
Na jabloni hrušky zrají,<br>
na piano žáby hrají,<br>
kočka píše úkoly,<br>
kohoutek jde do školy,<br>
ryba pije limonádu,<br>
kráva nosí rohy vzadu,<br>
kredenc tančí rejdovák,<br>
husa krávě šije frak,<br>
koník leze z fiatky,<br>
vítr fouká pozpátky,<br>
po obloze mráček běží,<br>
běží, běží, až k té věži...<br>
-	Jaká je ta věž? –<br>
-	Velká jak ta lež. –
<br><br>
<li><strong>Kainar, Josef: Vybrané spisy 3</strong>, Československý spisovatel, Praha 1990 
</TD></TR></TABLE>
</BODY></HTML>
