<HTML><HEAD><TITLE> Epos o Gilgamešovi</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Epos o Gilgamešovi</b>
<br><br>
Sotva se ukázal první třpyt jitra,<br>
Gilgameš na svého přítele zvolal:<br>
„Enkidu, příteli můj, tvá matka, gazela,<br>
otec tvůj, divoký osel, zplodili tebe.<br>
Čtyři divoké oslice svým mlékem tě vychovaly<br>
a dobytek se všemi pastvinami seznámil tebe.<br>
Ať Enkiduovy cesty až k cedrovému lesu<br>
oplakávají tě a neutiší se v noci ani ve dne,<br>
ať oplakávají tě starší rozlehlého města Uruku hrazeného,<br>
kteří nám žehnali zvednutou rukou.<br>
Ať oplakávají tebe muži z pohoří a hor,<br>
po nichž jsme kdysi oba chodili spolu.<br>
Ať oplakávají tě nivy a naříkají jako tvá matka,<br>
ať oplakávají tě cedry a přinášejí ti olej,<br>
cedry, které jsme káceli v našem hněvu.<br>
Ať pláče nad tebou medvěd, hyena, pardál, tygr i gepard,<br>
lev, divoký býk, srna i kozorožec a všechna zvěř polní!<br>
Ať pláče nad tebou bystřina Ulai, po jejíchž březích jsme se procházeli,<br>
ať pláče nad tebou svatý Eufrat,<br>
u něhož jsme čerpali do měchu vodu.<br>
Ať oplakávají tě muži Uruku širokého, hrazeného,<br>
ti, kteří spatřili, jak jsme skolili nebeského býka,<br>
ať oplakává tě oráč<br>
a dobré město pozvedne tvé jméno,<br>
ať oplakává tě ten,<br>
jenž obilí připravil pro ústa tvá,<br>
ať oplakává tě ten,<br>
jenž položil máslo na tvé údy,<br>
ať oplakává tě ten,<br>
jenž napojil vínem tvá ústa.<br>
Nevěstka ať tě oplakává...,<br>
olejem ses pomazal a příjemné ti to bylo.<br>
Ať oplakávají tě...,<br>
v domě příbuzenstva ti prstenec dali.<br>
Ať oplakávají tě...,<br>
ať bratří jak pro sestry nad tebou pláčí,<br>
ať si pro tebe rvou svůj vlas!<br>
...Enkidu, tvá matka i otec tvůj jsou v jeho stepi."<br>
<br>
<li><b>Epos o Gilgamešovi</b>, přel. L.Matouš, Mladá fronta, Praha 1976
</TD></TR></TABLE>
</BODY></HTML>
