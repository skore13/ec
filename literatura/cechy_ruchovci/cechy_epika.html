<HTML><HEAD><TITLE>Svatopluk Čech:  Ve stínu lípy</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">

<b>Svatopluk Čech: Ve stínu lípy</b><br>
<br>
<em>IV.</em><br>
<br>
V tom vojínova berle ranou silnou<br>
dopadla na stůl, pozor budíc všech.<br>
Leč naznačiv tak náladu svou sdílnou,<br>
rek jednonohý dlouho pestrý měch<br>
před sebou rovnal, plnil dýmku líně,<br>
očima koulel v husté brvy stíně,<br>
ssál dýmky vonný dech, ssál volně znova,<br>
než s dýmu mrakem vypustil ta slova:<br>
<br>
Hle, jak pan učitel nás pěkně bavil<br>
příhodou zimní, prostým věcí sběhem,<br>
jak na katedře slovo k slovu stavil<br>
a mluvil dél, než tehdá bloudil sněhem!<br>
<br>
Pa – naše zima! Směšné! Páni drazí,<br>
konejte pochod, jak náš konal pluk,<br>
Tyrolskem k jihu, dolů za Inšpruk,<br>
v italskou stranu přes Alp sněžné vazy –<br>
pak teprv zvíte, co jsou zimní mrazy!<br>
<br>
Až balvány se budou kolem řítit<br>
a ledovce vám cestou rudě svítit,<br>
až spatříte, jak v ustrnutí sklenném<br>
umrzlý vodopád se skály visí<br>
a ledu škraloup naleznete kdysi<br>
na polévce své v kotli nad plamenem,<br>
až ruka přimrzne vám k pušky kovu,<br>
nad kámen komisárek ztuhne v pěsti<br>
a zpláčete-li touhou po domovu,<br>
jen hráchy ledu lícem pozachřestí:<br>
pak teprv nosy vaše fialové<br>
skutečné zimy zvětří rodný stánek<br>
a naše mrazy noční tříkrálové<br>
vám promění se v teplý jara vánek.<br>
<br>
Však za to dole na lombardské pláni<br>
plamenná obloha nad smavý kraj<br>
jak žhavá klenba safíru se sklání:<br>
kam pohled sahá, zemský vidíš ráj,<br>
od stromu k stromu réva věnec vine,<br>
s oranžů zlatem snoubí hrozny siné.<br>
Jen jedno zpomínku naň sladí málo:<br>
že podívání to mne – nohu stálo.<br>
Jak vše se přihodilo, povím hned,<br>
ač s pravdy pouze vděkem, bez ozdoby.<br>
<br>
Rád myslí zalétám v ty krásné doby,<br>
když otec Radecký nás k slávě ved'.<br>
Maršálek taký nezrodí se zas!<br>
Když před bitvou tak vstoupil mezi nás<br>
a laskavě jen začal: „Dítky moje –"<br>
hned rty se třásly, zrak nám slzou tál,<br>
od pluku k pluku valným mračnem voje<br>
vzdychání, slza šířily se dál,<br>
až naposled se kolem v jednu notu<br>
armáda celá dala do vzlykotu.<br>
<br>
Však za to – huj! – když kynem jeho dlaně<br>
armáda naše v plném blesku zbraně<br>
za polnic vřesku, bubnů víření<br>
rozpjala křídla k vítěznému letu:<br>
tu dychtil každý po krvavém střetu<br>
jak po veselém plesu hýření.<br>
Tu mohli šumaři ti vlaští znáti,<br>
jak má se na válečnou basu hráti,<br>
jen jednou vesele jsme břinkli v strunu –<br>
hned Carlo Alberto se skácel s trůnu.<br>
<br>
Šestkrátstotisíc čekalo nás Vlachů<br>
v lombardské pláni – málo bylo strachu.<br>
Našinců vojsko spatřilo je rádo<br>
jak hejno lačných vlků jehňat stádo.<br>
<br>
Však tři dni plné bitva burácela,<br>
děl hudbou hřímavou se chvěla zem,<br>
po kopách mrtvá padala tam těla<br>
jak ve žní době klasy pod srpem.<br>
<br>
V den třetí poklesl též smrtnou kulí<br>
náš plukovník, všem drahý. Na mém klíně<br>
umíral tiše, v libém révy stíně.<br>
Chtěl ještě poslední svou napsat vůli –<br>
přinesli buben, papír, péro vraní –<br>
za inkoust posloužila rudá krev:<br>
tak sepsal závěť třesoucí se dlaní<br>
a naposled rtem bledým pozachvěv,<br>
hasnoucím okem projevil mi přání,<br>
bych pečoval o kšaftu vykonání.<br>
K přísaze zdvih' jsem ruku. List pak v botu<br>
jsem zatím schoval větší pro jistotu.<br>
Hned na to bitvy vlna v prudkém toku<br>
k nám přikvapila – všechno couflo v zad –<br>
jen já jsem po jednoho druha boku<br>
příboji nepřátel zlý odpor klad'.<br>
<br>
Vůz žebřinový, s klisnou v předu statnou,<br>
od něhož pán před bitvou prchl v dáli,<br>
nám v tuto chvíli službu konal platnou.<br>
V něm s puškami jsme za žebřinou stáli<br>
a tak se vznítil bojovný náš zápal,<br>
že záhy řady útočního sboru<br>
se proměnily v mrtvol děsnou horu,<br>
po níž se zadní pracně vzhůru drápal.<br>
<br>
Nadarmo spousta velkých, malých kulí<br>
nám kmitala se bzučíc kolem zraků<br>
jak chroustů roje v letě za soumraku<br>
a děla hřměla – stáli jsme jak z žuly.<br>
Již již nám vítěznou den kynul slávou,<br>
tu náhle kůň se boje splašil vřavou<br>
a tryskem – běda! – unášel nás s místa,<br>
kde vítězství se smála čáka jistá.<br>
Než zkrotili jsme prokletého koně,<br>
vůz na zad odnesl nás tisíc sáhů<br>
a nepřátel roj, volnou spatřiv dráhu,<br>
v před za námi se valil v prudkém honě.<br>
<br>
Náhodou soudruh ke mně shlédl stranou<br>
a náhle vykřikl: „Chval duše boha!<br>
Mně zdá se, hochu, že ti schází noha!"<br>
Přihlédnu. – Ďáble! – Nemluvil řeč planou.<br>
Ta tam je noha! Levá chybí v páru,<br>
dělovou koulí v letu odňata.<br>
Já necítil to v boje prudkém žáru –<br>
teď teprv hlodá bolesť proklatá.<br>
Ďas měj si nohu! Hůř mi v srdce bije,<br>
že v botě na ní testament se kryje.<br>
<br>
Tam kdesi zůstal v nepřátelském roji,<br>
jenž hučí blíž jak moře ve příboji.<br>
Přec nohu z něho vyloviti musím –<br>
s odvážnou myslí podnik slavný zkusím.<br>
Druh udatný a věrný k mému přání<br>
na záda silná vzal mne bez váhání<br>
a takto dýmu mračnem, deštěm střel,<br>
levicí hrdlo jeho objímaje,<br>
pravicí ocel z pochvy vynímaje<br>
v nejhustší zástup nepřátel jsem vjel.<br>
Sem tam se v jejich mrak můj palaš hřížil,<br>
a jako blesk se s jejich zbraní křížil,<br>
již nohu svoji na zemi jsem shled'<br>
a pod páždí ji bleskorychle zved'.<br>
Však tu – o běda! – druh můj k mrtvol řadu<br>
pode mnou klesl, objat smrti nocí,<br>
a já tu s šavlí, přelomenou v pádu,<br>
na trupu jeho ležím bez pomoci.<br>
Již odevšad se nad mou holou skrání<br>
palašů smrtná blýskavice sklání.<br>
<br>
Však náhle v pocouflém vrahů roji<br>
sám – Carlo Alberto přede mnou stojí<br>
se štábem svým. Náš kousek zoufalý<br>
mu dalekohled jevil z povzdálí<br>
i přicválal, by za mou chrabrosť skvělou<br>
zpět propustil mě k našim se ctí celou.<br>
<br>
Tak o jedné jsem ze slavného boje –<br>
pod páždím nohu – k našim připutoval<br>
špalírem všeho Albertova voje,<br>
jenž přede mnou ves řadou salutoval.<br>
<br>
Kšaft odevzdal jsem. Ale noha moje<br>
s vojenskou slávou byla pohrobena<br>
na místě samém hrdinného boje.<br>
<br>
Mramoru deskou hrdě ozdobena,<br>
mohyla tamo zlatým písmem věstí,<br>
jak uměl Čech tam hrdině si vésti.<br>
<br>
Nechť cizí hrouda nohu mou tam víže!<br>
Však shledám se s ní, páni, jednou svatě,<br>
až přehlížeti bude světa kníže<br>
armádu velkou v dolu Josafatě.<br>
<br>
<li><strong>Čech, Svatopluk: Ve stínu lípy</strong><br>
</TD></TR></TABLE>
</BODY></HTML>
