<HTML><HEAD><TITLE>Svatopluk Čech: Jitřní písně, Písně otroka</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">

<b>Svatopluk Čech: Jitřní písně</b><br>
<br>
<strong>Dosti nás</strong><br>
<br>
Jsme slabí, malí – Dosti těchto řečí!<br>
Jen, kdo tak zoufá, sláb a malý jest.<br>
Oč byla Hellas, byla Roma větší,<br>
než skrání nesmrtnou se dotkla hvězd?<br>
<br>
Jak směšné byly našich předků cepy,<br>
když celý svět se zdvihl proti nim,<br>
a hle, svět celý zdrtil vůdce slepý<br>
a Táboru se klonil věčný Řím.<br>
<br>
Jen v srdce zápal, chrabrost bohatýrů<br>
a budem vojsko netušených sil!<br>
Sláb jenom ten, kdo ztratil v sebe víru,<br>
a malým ten, kdo zná jen malý cíl.<br>
<br>
<li><strong>Sny o štěstí, Ruchovci a lumírovci</strong>, Československý spisovatel, Praha 1986<br>
<br>
<br>
<b>Svatopluk Čech: Písně otroka</b><br>
<br>
<em>XVI.</em><br>
Jest leckde volnost pouhý hlahol slova<br>
a svoboda jen hluchý, prázdný zvuk,<br>
leč u nás prociťuje denně znova<br>
to heslo bouřlivý všech srdcí tluk;<br>
kam zrak se upne, plamenem je psáno<br>
a koldokola věčným zvonem zní,<br>
je prvním naším vzdechem každé ráno<br>
a večer modlitbou je poslední.<br>
<br>
Když v dálku bez mezí nás vábí moře<br>
a volný vítr vlas nám rozvlaje,<br>
když na obzoru kmitne hříva oře,<br>
jenž uzdy nezná, stepí těkaje,<br>
když hrdý orel před námi se vznese<br>
a křídlem zahrá v modré výsosti, –<br>
tu ruka vzpjatá poutem pozatřese<br>
a rtové zachvějí se: Volnosti!<br>
<br>
Ó volnosti, jak divukrásná báje<br>
k nám luzně šumíš z časů daleka,<br>
jak matný ohlas ztraceného ráje,<br>
jenž dřímá ztajen v srdci člověka;<br>
a duch náš s poutem srostlý jedva věří,<br>
že víc ta zvěst než snivé zkazky plod,<br>
že bylo pravdou, co se v dálce šeří,<br>
že býval kdysi svoboden náš rod.<br>
<br>
Tys klonila se děcku do pohádky<br>
jak zářná víla s hvězdnou čelenkou,<br>
když děd mu čítal starých kronik řádky;<br>
tys byla pravou juna milenkou,<br>
tvůj slunný zrak se před ním stále míhal,<br>
tys byla dumou vzletných jeho chvil,<br>
on ve snách pro tebe meč lesklý zdvíhal<br>
a ve snách pro tebe krev horkou lil.<br>
<br>
Tys v noci rabství byla hvězdou muži,<br>
ač dalekou, ač nedostižnou, žel!<br>
Dum jeho tajnou, věčnous byla druží,<br>
všech jeho tužeb cíl jen v tobě tkvěl.<br>
Jak země zaslíbená z dáli kyneš<br>
i sivé lbi, když nad okovem sní,<br>
a mihotavým leskem ještě splyneš<br>
na mroucích očí zásvit poslední.<br>
<br>
Ó volnosti, ať v doby rtech tvé jméno<br>
zvuk plný ztratilo, kdys jasný tak,<br>
ať sobci zištnými je znesvěceno,<br>
již na svá tržiště tvůj věsí znak,<br>
nechť na svůj prapor vetkali tě lživě<br>
i mnozí škůdci pravé svobody<br>
a ti, kdož sami znikli jha, zas divě<br>
tvým jménem rdousí jiné národy:<br>
<br>
my chováme tě v srdcích ryzí stále,<br>
nás učí znáti plnou cenu tvou<br>
déšť poličků, na líci kleslé pále,<br>
ty dravé ruce, jež nám všechno rvou.<br>
Co denně šlehů surových nás švihne,<br>
co denně trnů skráně probodá,<br>
za každým duší obraz tvůj se mihne<br>
a z hloubi tryskne povzdech: Svoboda!<br>
<br>
Ó volnosti, my denně z tvého rubu<br>
tvůj poznáváme plný skvoucí vděk,<br>
v tom stonu hluchém, ve skřípotu zubů,<br>
jímž udidlo své hryžem celý věk;<br>
kdy po šíji nám šlape cizí pata<br>
a každý chám nás tupit, mučit smí –<br>
rty mlčí sevřené pod bičem kata,<br>
leč v srdci bouře touhy: Volnost! hřmí.<br>
<br>
<li><strong>Čech, S.: Písně otroka a jiné básně</strong>, Orbis, Praha 1952<br>
<br>
<br>
<strong>Svatopluk Čech: Nové písně</strong><br>
<br>
<strong>Svornost</strong><br>
<br>
Ó svornosti, tvůj zlatý zvon<br>
proč nezní českou zemí?<br>
Kol burácí jen vášně křik,<br>
jen sváru pustý hřmot a ryk,<br>
a ty se tajíš němý.<br>
<br>
Já slyšel kdys tvůj božský tón,<br>
ó drahý, svatý zvone!<br>
Zníš dosud často v duchu mém<br>
a v ohlase tom dalekém<br>
hruď ještě blahem tone.<br>
<br>
Jak svornost zlatou získat zas?<br>
Aj, slyším přísné hlasy:<br>
„Pod naše jho se vraťte zpět,<br>
kdo jinak myslí, budiž klet!"<br>
Tím špatně žár se hasí.<br>
<br>
Tam u Lipan též rozkol zhas<br>
a panstvo tvrdou pěstí<br>
dva dlouhé věky hnětlo lid –<br>
Co vypěstil ten mrtvý klid,<br>
pláč Bílé Hory věstí.<br>
<br>
Ne, svornost není mrtvá tiš,<br>
hrob všelikého ruchu,<br>
ne jařmo jedněch, druhých bič,<br>
ne podnož jen pro vlády chtíč<br>
a pouto volných duchů.<br>
<br>
Věř, v lidu zdravém neztlumíš<br>
hyb svěží, věčně nový,<br>
on k výši sterým útvarem<br>
pne křídla v machu bujarém<br>
a vzlétá nad okovy.<br>
<br>
Jest nepřítelem svornosti,<br>
kdo vztekle všechno kácí,<br>
co ruka jiných buduje,<br>
i ten, kdo druhým vnucuje<br>
jen svoji vlastní práci.<br>
<br>
Je svornost sestra volnosti,<br>
zná pouto vnitřní pouze,<br>
ten svazek musí z duší zkvést,<br>
své úponky kol srdcí plést,<br>
jež hoří v stejné touze.<br>
<br>
Nám vlastní lid a rodná zem<br>
ten živý svazek skytá;<br>
my všichni chceme její zdar,<br>
nechť cit náš volí různý tvar,<br>
nechť různým květem zkvítá.<br>
<br>
Zde volnost přejte snahám všem,<br>
jež čelí k země štěstí,<br>
a různých mnění neshodu<br>
řeš důvod proti důvodu,<br>
ne pěst jen proti pěsti.<br>
<br>
Ne zrádce zde, ne zrádce tam,<br>
ne věčná zášť i hana,<br>
ne jedněch moc a druhých zmar;<br>
kde jasný kyne celku zdar,<br>
tam přestaň každá strana!<br>
<br>
Pak lepší doba vzejde nám,<br>
žár nový zaplá všemi,<br>
a svornosti čarovný zvon<br>
zas vydá plný, jasný ton<br>
nad krasší českou zemí.<br>
<br>
<br>
<strong>Svatopluk Čech: Menší básně</strong><br>
<br>
<strong>Husita na Baltu</strong><br>
<br>
Hromu rachotem a vichru letem<br>
vozy Husitů se valí světem,<br>
vojínů v nich tváře opálené,<br>
žen i dívek prsy rozhalené;<br>
uprostřed tam kalich zlatoskvoucí<br>
bledý kněz hle! tyčí ku nebesku –<br>
uhánějí jako orkán řvoucí<br>
za lomozu zbraní, bubnů vřesku.<br>
<br>
Kmet je vede. Vlas mu bělí stáří,<br>
z obrví však jarý oheň září.<br>
Jako dóm, kdy již již v prach se boří,<br>
však v něm dosud věčná lampa hoří.<br>
Na čele mu šišák bleskem hraje,<br>
na hrudi se třpytí šupin řada,<br>
po pleci mu jako prapor vlaje<br>
vichrem zdmutá, sněhobílá brada.<br>
<br>
Ha! již Baltu odvěké ty vzdory<br>
řvou jim vstříc. Již bohatýrů zory<br>
s šedých skal se nad pěnnými valy<br>
jako mořští orli roztěkaly.<br>
<br>
Mužů šíje vzpínají se výše<br>
ve vítězoslávě. Ženám hledy<br>
bujněj' planou, ňádra dmou se v pýše,<br>
slza kmetům ve vous splývá šedý.<br>
<br>
Aj, tu vůdce: „Trup se loučí s duší,<br>
našed hrobu, jaký reku sluší!<br>
Slavný hrob – to skalní tato stěna,<br>
naše jednou, potom odcizena,<br>
teď ha! naše v novém vítězení!<br>
Tu můj složte trup: dlaň palcát svírej,<br>
přílba blýskavá pak na temeni<br>
vlasy vichrem rozeváté sbírej!<br>
<br>
Hlavu opřete, bych zíral, bratři!<br>
hrdě před sebe, jak reku patří.<br>
I štít lesklý položte mi k noze –<br>
jak jsem sedal ve válečném voze.<br>
V sluch ať hučí Balt mi rozkypělý<br>
jako bubny ku krvavé srážce,<br>
tak tu budu dlíti zkamenělý<br>
věkovité slávy české strážce –"<br>
<br>
V krátce skonal kmet – a vedle přání<br>
na skalní hrob upraven mu skráni.<br>
V ruce palcát – přílba kryje čelo –<br>
tak tu dřímá bohatýrské tělo. –<br>
Ve sluch Balt mu hučí rozkypělý<br>
jako bubny ku krvavé srážce,<br>
tak tu sedí jako zkamenělý<br>
dávnověké slávy české strážce!<br>
<br>
Hromu rachotem a vichru letem<br>
Husitů vůz nebouří již světem.<br>
Sláva kalicha již zbledla, zhasla,<br>
a pěsť hnije, Evropou co třásla.<br>
Však tam v dáli jeden posud sivý<br>
sedí Husita a hlásá světu,<br>
kam až druhdy český vítězivý<br>
ve velebném zavlál prapor letu.<br>
<br>
Štítem rozpuklým mu vítr hvízdá,<br>
na přílbu pták mořský staví hnízda,<br>
palcát halí mech a po krunýři<br>
skalní květ své sporé zvonky šíří,<br>
s prsou však mu kalich září zlatý<br>
jako maják moře do dálavy,<br>
nad hlavou pak jemu rozepjatý<br>
vlaje prapor dávné české slávy.<br>
<br>
Bouře do pěnné kdy hřívy švihá<br>
Baltu, že až k nebesům se zdvihá<br>
rozlícen – a koráb v bezdno vrhá,<br>
stěžeň praská – plachta v dvé se trhá:<br>
často plavec, stoje na řebříku<br>
lanovém, se děsí nenadále<br>
hledě ve tvář reku nebožtíku<br>
v blesků svitě, na vysoké skále.<br>
<br>
Zdává se mu, jakby život nový<br>
probouzel se náhle v hrdinovi,<br>
mrtvé rty jak by se rozsmekaly<br>
k písni, před níž Němci utíkali,<br>
jakby oko děsivého zjevu<br>
blesky metalo a sevíral tu<br>
palcát těžký ve strašlivém hněvu<br>
starý mrtvý Husita na Baltu.<br>

</TD></TR></TABLE>
</BODY></HTML>
