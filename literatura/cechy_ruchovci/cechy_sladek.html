<HTML><HEAD><TITLE>Josef Václav Sládek</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Josef Václav Sládek: Básně</strong><br>
<br>
<strong>Na hrobech indiánských</strong><br>
<br>
Zem svobodná a přec tu bezpráví,<br>
jak děsnějšího neviděly světy:<br>
zmar každý krok a zločin krvavý,<br>
a každý hles vítězné oslavy<br>
divoký vskřek, jejž neznal barbar ani<br>
na zříceninách Říma před sta lety.<br>
<br>
Když na vaši si tyran stele šíji<br>
a do prachu vás šlape poroby,<br>
tu ku poplachu všechny zvony bijí;<br>
když divoch padlých tančí nad hroby,<br>
těch, co mu v hrdlo sami tiskli nůž,<br>
tu divokou je šelmou rudý muž<br>
a děti strašíte tou komedií.<br>
<br>
Však tento lid, jenž tisk' vás v náručí,<br>
když po kapkách se krve umučí<br>
a v srdce družné, prosté, otevřené<br>
se jako v posměch olova kus vžene,<br>
ba na hrobech když jeho prokletá<br>
vítězná píseň huronské víc hýká –<br>
toť do pralesů vnikla osvěta<br>
a přec-li kdo, že bezpráví to, říká,<br>
to „lichý útlocit", to „romantika"!<br>
<br>
Leč – budu psát, však lichými ne slovy,<br>
vždyť viděl jsem tu zem jak čárný ráj,<br>
s jezery modrými, že azurový<br>
závodit můž' jen s nimi nebes kraj;<br>
a těch se v bezdnu tmavé lesy třpytí<br>
a táhnou v dál, že vrcholný ten lán,<br>
když slunce zář se po něm rozesvítí,<br>
jest jak ten rozvlněný ocean;<br>
a ptáče každém suku na širokém<br>
a zpěv se mísí v každý větru dech,<br>
a z křoví laň velikým zírá okem,<br>
a nohou jako struna tepe mech.<br>
<br>
A z pod větviny dlouhé, tmavostinné<br>
se řeky proudí čisté, křišťálové,<br>
jak slza když se z pod obočí řine.<br>
A vodopády barvě ve duhové<br>
stříbrným pásmem se skalin se lijí<br>
a v květy hází perly démantové<br>
a plní lesy šumnou melodií.<br>
A prerie ty dálné bezhranné<br>
s tím pestrem květů plných vůně, svitu<br>
a lesku démantů jak v malachitu,<br>
a toto vše, ta krása neobsáhlá,<br>
co z ní je tam, kam vaše ruka sáhla?<br>
<br>
Kde vigvam stál, tu vaše bezměrá<br>
se líhnou města hladové jak houby,<br>
a v lesích pádná houká sekera<br>
a množí denně vaše dílo zhouby,<br>
a z lesů „plot" prerii rozřeže,<br>
a po jezerech letí parní šrouby<br>
a v svět roznáší vaše loupeže.<br>
Ba všechno, vše jste sobě osvojili<br>
a k otroctví si skladli pod nohy,<br>
z vás každý svou zve tu neb onu míli,<br>
kde díl má země té syn ubohý?<br>
Kde osvěta nešena temnot robu?<br>
Jej vyštvali jste odsud jako laň,<br>
že nemá místa pro své hlavy mdlobu,<br>
jej „rukou vlídnou" odvádíte k hrobu<br>
a příští rok jej vyštve vaše zbraň<br>
to pro dolar; ten proklet buď, kdy prací<br>
zaň jedno lidské srdce dokrvácí.<br>
<br>
Kde osvěta? tak ptám se ještě jednou.<br>
Já viděl lid ten před vašimi domy,<br>
jak s žebrákovou čekal tváří bědnou<br>
a marně čekal, ven až po něm shlednou<br>
a hodí drobt, jenž padá pod stoly:<br>
a div že srdce při tom nepuklo mi:<br>
syn země té, žebrácké o holi!<br>
<br>
Volnost jste sobě zbudovali tady,<br>
evropský otrok zdání o ní nemá,<br>
však střísněnu ji krví vidím všady<br>
dnes, v minulu – a budoucnost je němá.<br>
<br>
A buďte volni, všeho ze světa<br>
že z prachu k vám zřít budou otroci<br>
a svítiž vám ta vaše osvěta<br>
jak nové slunce tmavé do noci<br>
a stavte všemu, co je lidské, trony,<br>
že řekne rozum: „Spasili jste nás,"<br>
či srdce lidské nebude se vás<br>
též jednou ptát: „Kde padlé miliony?<br>
Kde Abela si nechal, Kaine vrahu?"<br>
Kdo za vás odpoví v tom celém vašem blahu,<br>
kdo ze světlé té záře kolem hlavy<br>
vás rudého paprsku hanby zbaví?<br>
<br>
<br>
<strong>Josef Václav Sládek: Sluncem a stínem</strong><br>
<br>
<strong>Kde je máma?</strong><br>
<br>
Dnes jí matku pochovali;<br>
dítě z toho radost mělo:<br>
jaktěživo nevidělo<br>
tolik světel, tolik záře,<br>
jaktěživo neslyšelo<br>
muzikáře, písničkáře,<br>
jako dnes si zazpívali.<br>
<br>
Kde je máma? –<br>
<br>
Jak s tou bledou, klidnou lící<br>
leží mezi květinama,<br>
vzpomíná jí na světici,<br>
tu, s dvanácti hvězdičkama. –<br>
<br>
Muzikáři, písničkáři<br>
s květinami, světel září<br>
odešli, a s nimi táta.<br>
Napřed v rakvi šla ta svatá;<br>
– ale ona nešla sama,<br>
musili ji vyzvednouti,<br>
jako svatou nesou k pouti<br>
s mládenci a družičkama –<br>
Napřed v rakvi šla ta svatá;<br>
– kde je máma?<br>
<br>
V domě je tak ticho všady,<br>
dítě chodí sem i tady,<br>
z jizby na dvůr, do zahrady.<br>
Všude sama!<br>
Na dvůr jenom holub slétá,<br>
v sadu ptáče zaštěbetá.<br>
Kde je máma?<br>
<br>
Přišla k děcku stará teta<br>
potěší, jak těšit umí;<br>
beztohoť že nerozumí<br>
také děcko běhu světa:<br>
„Tvoji mámu Bůh vzal k sobě,<br>
bude nyní spáti v hrobě,<br>
nad ní bude růsti tráva; –<br>
ale lehce se to spává,<br>
když si duši vzal Bůh k sobě."<br>
<br>
„Kde je Bůh? „<br>
<br>
„Tam nad hvězdama.<br>
Andělů má svatých roje,<br>
s nimi bude matka tvoje,<br>
nikdy víc nepřijde dolů<br>
na tu zemi plnou bolu."<br>
<br>
„Kde je Bůh?"<br>
<br>
„Tam nad hvězdama!"<br>
<br>
„A kdo, teto, bude s náma<br>
se mnou, s tátou, u nás, tady?!"<br>
<br>
„Bůh je všady –"<br>
<br>
„Kde je máma –?"<br>
<br>
<br>
<strong>Josef Václav Sládek: Selské písně a České znělky </strong><br>
<br>
<strong>Velké, širé, rodné lány </strong><br>
<br>
Velké, širé, rodné lány, <br>
jak jste krásny na vše strany, <br>
od souvratě ku souvrati <br>
jak vás dnes to slunko zlatí! <br>
<br>
Vlavé žito jako břehy, <br>
květná luka plná něhy, <br>
na úhoru, v žírné kráse, <br>
pokojně se stádo pase. <br>
<br>
Nad vámi se nebe klene <br>
jako v květu pole lněné, <br>
nad lesy jen z modrošíra <br>
pára v tichý déšť se sbírá. <br>
<br>
A jak slunce vás tak zhřívá <br>
a jak cvrček v klasech zpívá, <br>
v šíř i v dál, vy rodné lány, <br>
buďte vy nám požehnány!<br>
<br>
<br>
<strong>Josef Václav Sládek: Léthe a jiné básně</strong><br>
<br>
<strong>Před bitvou</strong><br>
<br>
Co že to zachvělo<br>
poranním vzduchem?<br>
to břeskla polnice<br>
chladem a hluchem;<br>
to břeskla polnice<br>
plání a svahem:<br>
„Každý z vás bude dnes<br>
mrtev, nebo vrahem!"<br>
<br>
Do šiku stavte se<br>
směle, jak patří,<br>
prostý a důstojník,<br>
v smrti jsme bratři.<br>
Již slunce vychází<br>
v oparu vlahém;<br>
každý z nás bude dnes<br>
mrtev, neb vrahem.<br>
<br>
Hle, tam již nepřítel<br>
u doubraviny!<br>
mají tam také své<br>
otce a syny;<br>
mají tam obrázky<br>
na srdci nahém, –<br>
a bude každý z nich<br>
mrtev, neb vrahem.<br>
<br>
A čím kdo ublížil<br>
z tamtěch těm tady?<br>
proč máme kositi<br>
životů řady,<br>
mladých a bujarých<br>
zdravím a blahem?<br>
Kdo to jen poroučí:<br>
„Musíš být vrahem!"<br>
<br>
Nechte všech otázek.<br>
marny jsou, víte,<br>
nechte všech vzpomínek,<br>
jenom se bijte!<br>
bijte a zabijte,<br>
střílejte šmahem:<br>
musí a musí dnes<br>
každý být vrahem.<br>
<br>
Ať zbude vítězství<br>
tomu neb tomu,<br>
kdo padne, zůstane,<br>
kdo živ, jde domů.<br>
S každým z nás budou se<br>
za rodným prahem<br>
loučit co s mrtvolou,<br>
neb vítat s vrahem.

<br><br>
<li><strong>Sládek, J.V.: Tiché hovory</strong>, Československý spisovatel, Praha 1989
</TD></TR></TABLE>
</BODY></HTML>
