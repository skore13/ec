<HTML><HEAD><TITLE>Josef Kajetán Tyl: Paličova dcera</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Josef Kajetán Tyl: Paličova dcera</b>
<br><br>
<i>Čistý pokoj.<br>
Výstup 4. <br>
Radní Horyna, Prokop. Později Květný.<br></i>
<br>
HORYNA <I>(starý a vlídný pán)</I>: A to má být všecko pravda? Víte, chasníčku, co to povídáte?<br>
PROKOP: Vím a mohu to i odpřisáhnout. Já jsem sice slíbil, že budu mlčet – a možná, že si za to taky něco slíznu, ale já si myslím, že jak si otec ustlal, tak bude také spát, a když svou střechu zapálil, že je to jeho vlastní škoda.<br>
HORYNA: Ale proč by se byla ona k té věci přiznávala?<br>
PROKOP: Proč? Snad to udělala jen k vůli otci, aby na něho nepadlo podezření? Ostatně, já to z ní vytáhnu.<br>
HORYNA: Vy?<br>
PROKOP: Když totiž dovolíte. Hleďte. Před vámi by jistě stále zapírala, a já bych ani nemohl proti ní svědčit. A proto si myslím, že byste to mohl odbýt jiným způsobem, kdybyste totiž byl tak laskav –<br>
HORYNA: No, a jakým, vy malý advokáte?<br>
PROKOP: Prosím vás, dejte ji sem přivést a zůstaňte se svým písařem vedle v pokoji. Tam uslyšíte všechno, co s ní budu rozprávět.<br>
HORYNA: A myslíte, že to postačí k dokázání její neviny?<br>
PROKOP: Já bych myslil.<br>
HORYNA <I>(pro sebe)</I>: Zajímavý případ. No, zkusit to můžeme. <I>(Otevře postranní dveře.)</I> Pane Květný, pane Květný, dejte sem přivést tu Valentovou.<br>
KVĚTNÝ <I>(vyjde z pobočných dveří a odejde hlavním vchodem)</I>.<br>
HORYNA <I>(k Prokopovi)</I>: Tak, ať uděláte soudům čest!<br>
PROKOP: Děkuju.<br> 
HORYNA <I>(odejde po straně)</I>.<br>
PROKOP: Tuze hodný pán! U toho musí být radost dát se zavřít. Ze mne vytáhl, kdo jsem, co je můj otec a odkud přicházíme, než bych řekl pět.<br>
<br>
<i>Výstup 5. <br>
Rozárka. Pozorný. Prokop. Ke konci radní Horyna.<br></i>
<br>
POZORNÝ <I>(otevře dveře a pustí Rozárku do pokoje)</I>. <br>
ROZÁRKA <I>(vejde s očima sklopenýma, bledá)</I>. <br>
PROKOP <I>(po chvíli)</I>: Rozárko!<br>
ROZÁRKA: Jakže? <I>(Běží k němu.)</I> Vy jste tady! – Co tu děláte?<br>
PROKOP: Přišel jsem se na vás podívat.<br> 
ROZÁRKA: Děkuju vám. A jiného nic?<br>
PROKOP: Ještě: potom jsem se vás chtěl zeptat, proč jste to udělala.<br>
ROZÁRKA: Co?<br>
PROKOP: Že jste se přiznala k věci, kterou jste –<br>
ROZÁRKA: Mlčte o tom! Nemohla jsem jinak – a nechtě to již být tak, jak to je. Řekněte mi raději, nebyl otec u tety?<br>
PROKOP: Já jsem ho neviděl.<br>
ROZÁRKA: Kdyby tam přišel a vy jste ho zahlédl – řekněte mu, aby se tu nezdržoval a kdyby se ho přece na něco vyptávali, aby jen říkal, že o ničem neví –<br>
PROKOP: Zkrátka, abych ho učil lhát?!<br>
ROZÁRKA: Prosím vás –<br>
PROKOP: Vždyť je dobře. Máte ještě něco na srdci?<br>
ROZÁRKA: Co dělají sestry?<br>
PROKOP: Těm se povede jako husám na vodě.<br>
ROZÁRKA: Jak to?<br>
PROKOP: Poplavou. Ale nynčko dovolte, abych i já pověděl, co mám na srdci. Víte, jak jsme spolu vyjednávali! Já jsem vám přece slíbil –<br>
ROZÁRKA: Mlčte o tom.<br>
PROKOP: – že budu mlčet jen o vašem otci –<br>
ROZÁRKA: Mlčte!<br>
PROKOP: Ale o vás nebylo v našem kontraktu ani slova.<br>
ROZÁRKA: Vy jste přece slíbil při všem, co je vám svaté, že nás neuděláte nešťastné –<br>
PROKOP: To bych rád věděl, komu vzešlo z mého mlčení jaké štěstí? Vy jste ve vězení a jste přece nevinná!<br>
ROZÁRKA: Nevinná – ale paličova dcera! – Víte, co to znamená? To je hroznější, než moje přiznání! Tady mě – tady mě aspoň nikdo nevidí. Co bych si počala venku? Aby si lidé prstem na mne ukazovali?<br>
PROKOP: Ale vy nemůžete být přece potrestaná, když jste nic neprovedla.<br>
ROZÁRKA: Nemohu jinak! Mé poctivé jméno je to tam, ať už tak, nebo tak! Jsem paličova dcera, a věřte, že je to tak lépe. Mým sestrám bude rozhodně méně škodit, když se bude říkat, že to byla jejich sestra, než že byl paličem jejich otec!<br>
PROKOP:  Tak? A vy si myslíte, že otec ujde potupě?<br>
ROZÁRKA: Na to já nemyslím! Moje udání je pravděpodobné a podle něho se bude bezpochyby soudit. Po jiném vinníku se už potom pátrat nebude.<br>
PROKOP: A co já? – Myslíte, že já budu mlčet?!<br>
ROZÁRKA: Budete – musíte – a pak, není to zákonu jedno, kdo se dá za vinu potrestat?<br>
PROKOP: To sotva.<br>
ROZÁRKA: Ostatně, nemyslete si, že otec není už sám dost potrestán. Je to vlastně dobrý člověk, ale vášeň a nešťastná příhoda z mládí zničily jeho život! Ó, kdybyste jen znal jeho těžké sny, jeho nepokoj a noční naříkání, dopřál byste mu klidu, aby aspoň svým nedospělým dětem zachoval zdání poctivého jména. Zákony už smíří za něj dcera.<br>
HORYNA <I>(jenž vstoupil mezi minulou řečí do dveří)</I>: Mýlíte se.<br>
ROZÁRKA: Můj Bože!<br>
HORYNA:   Nesmíří, milé děvče, nesmíří! Zákony smíří jen sám vinník.<br>
ROZÁRKA: Milosrdný Bože!<br>
<br>
<i>Výstup 6. <br>
Pozorný. Valenta. Kolínský. Předešlí.<br></i>
<br>
POZORNÝ <I>(otvíraje dveře)</I>: Tam nesmíte. Pan rada teď nemůže nikoho přijmout. Stůjte!<br>
VALENTA: Rozárko! Rozárko!<br>
ROZÁRKA: Co tu hledáte? <I>(Vede ho prudce kupředu.)</I> Vy nejste vinen – o ničem nevíte! Slyšel jste!<br>
VALENTA: Ó ne, ne, drahé dítě! Měl bych před tebou pokleknout za to, co jsi pro mne nehodného učinila.<br>
ROZÁRKA: Mlčte o tom – já jsem to již doznala – <I>(K ostatním-se obracejíc.)</I> Pánové, já – já sama jsem založila ten požár!<br>
VALENTA: Ne!<br>
ROZÁRKA: Otec je nevinen – ať mluví, co mluví! Je nevinen!<br>
KOLÍNSKÝ <I>(jenž byl zatím několik slov s Horynou promluvil a na Valentu poukázal)</I>: Nenamáhejte se! Je to marné! – Už je všecko prozrazeno.<br>
VALENTA <I>(k Horinovi)</I>: Dělejte, co zákon poroučí. Já jsem vinen!<br>
ROZÁRKA: Běda mně! <I>(Zakryje si tvář dlaněmi.)</I><br>
VALENTA: Naopak, milé dítě! Bůh ti za to za všechno požehná. – Odpusť mi, Rozárko, co jsem provedl – a postarej se o děti.<br>
ROZÁRKA: Tatínku!<br> 
VALENTA: Sbohem –
<br><br>
<li><b>Tyl, J.K.: Paličova dcera</b>, Praha 1945
</TD></TR></TABLE>
</BODY></HTML>
