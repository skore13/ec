<HTML><HEAD><TITLE>Émile Verhaeren</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Émile Verhaeren: Chapadlovitá města<br>
<br>
Továrny</strong><br>
<br>
Třeštivý zrak vybitých skel do sebe zaklesnuly<br>
a tváří v tvář se v toku sanytru a smůly<br>
shlížejí v stínech nocí na nábřeží,<br>
kde průplav se zábradlím k nekonečnu běží.<br>
Přes předměstí chmurných zvěstí,<br>
bídou v slzách přes předměstí<br>
děsivě hřímají závody, fabriky.<br>
<br>
Čtverhranné kvádry žuly a z cihel pomníky,<br>
na míle černých zdí jdou linie<br>
přes nekonečno periférie;<br>
a na střechách v saznatých mhách jak bodliny<br>
štenýře a hromosvody<br>
dráždí komíny.<br>
<br>
Měří se řadami očí jak uhlíky<br>
a věčně po periférii<br>
ve dne i v noci vyjí<br>
mocné závody a fabriky.<br>
<br>
Ó čtvrti s rezí deště v každé ulici<br>
a ženy cáry prádla rozvěšující<br>
a plácky se skvrnami strusky škvířící,<br>
bílá rumiště plodící<br>
bledavé květy, pádeř tlející.<br>
<br>
Dokořán dveře na nároží bar:<br>
cín, měď, zrcadel třeští pár,<br>
z ebenu pulty, lahví smích,<br>
alkohol v nich<br>
na chodník lije jas a žár.<br>
A náhle oslnivá záře číší<br>
na pultě, kde se v pyramidách tácky tyčí;<br>
a pijáci vstoje,<br>
jazyky těžké, schlamstnou beze slova<br>
whisky jak topas, těžká piva do zlatova.<br>
<br>
Přes předměstí rmutné zvěsti,<br>
bídou v slzách přes předměstí,<br>
přes chmurná sousedství svárů a zlostí,<br>
jež mezi lidmi tu prosakují všade,<br>
z domácnosti k domácnosti,<br>
kde i u bědných se krade,<br>
hřímá z hlubiny hal vždy dál<br>
temných úderů štvaný cval<br>
z těch továren, z těch fabrik vyřízených jak šik.<br>
<br>
Pod střechou mohutnou, v níž skla se zajiskřila,<br>
se kondensuje páry uvězněná síla:<br>
čelisti z ocele se zatnou, vzlétne dým;<br>
mocný sloup obřích stoup<br>
blok zlata drtí kováním<br>
a tavby rozzáří se v koutě stínu,<br>
kde krotí zdivočelou žižlavinu.<br>
<br>
Dále zas hemživými prsty hbité stavy<br>
drobnými gesty v šumu vřavy<br>
spřádají sukna z lehkých, jemných nití,<br>
jež jako vlákénka se třpytí.<br>
Kožených řemenů transmise<br>
napříč přes prostorné sály řítí se<br>
a velká kola setrvačníků<br>
víří jak křídla u větrníků,<br>
jež šílí pod nápory vichřice.<br>
Přes dvory sporý nízký svit<br>
světlíky mastných a vlhkých slíd<br>
se lije, zakmitá se<br>
u každé práce.<br>
Jak automaty a tak mlčící<br>
úzkostně přesní dělníci<br>
řídí to zmítání<br>
všeobecného tikání,<br>
jež horečkou a rozšílením kvasí<br>
a trhá v tvrdošíjném zubů jektání<br>
i lidské řeči potlačené hlasy.<br>
<br>
A ještě dále hřmí bouřlivé nárazy,<br>
v hmotách se vztyčují a stíny rozrazí<br>
a náhle v drtících náporech rozšílení<br>
hroutí se lomozu stěny,<br>
jako by ztichaly v bažinách umlčení,<br>
a zatím výkřik rozjitřený<br>
suchých hvizdů a signálů<br>
zakvílí náhle v přívalu<br>
divokých ohňů z majáků,<br>
jež zlaté keře tyčí do mraků.<br>
<br>
A kolem dokola jak pás je spjaly<br>
příšery nočních architektur v dáli,	<br>
hle doky, most, majáky, přístaviště	<br>
a z nádraží třeštících zvuků tříště;	<br>
za nimi ještě dál zas střechy továren,	<br>
kde nafta se smůlou valí se do varen	<br>
strašlivých nádrží, buchary kováren,	<br>
z nichž smečky ohňů se zářením zvětšeny	<br>
co chvíli zahryznou do nebes vytím a plameny.<br>
<br>
Podél starého průplavu vedeny<br>
ty černé cesty, ty kamenné třídy<br>
k nekonečnu napříč nesmírností bídy<br>
předměstím v jediném<br>
chropotu hřímají dunivým tepotem<br>
nocí dnem<br>
z továren, z fabrik, vyřízených jak šik.<br>
Úsvit odrazí	<br>
tabulky ze sazí;	<br>
poledne se sluncem, jež třeští,	<br>
jak slepci bloudí spolu v mlžném dešti;	<br>
až, když týden skončí večer v sobotu	<br>
a když noc se vhrouží ve svou temnotu,	<br>
úporná dřina ustane, však vyčkává	<br>
jak kladivo nad deskou kovadlin,	<br>
a v dálce, zdá se, jako mlha zlatavá	<br>
na křižovatkách zažíhá se stín.<br>
<br>
<br>
<strong>Émile Verhaeren: Znásobená záře<br>
<br>
Strom</strong><br>
<br>
Tak sám,<br>
ať léto hýčká jej nebo jím zmítá zima,<br>
ať jíní halí kmen nebo háv zelený má,<br>
stále, ať běží dny v zlosti či rozkochání,<br>
svůj život vnucuje v mohutném panování<br>
planinám.<br>
<br>
Na stejná pole zří už dlouho, po staletí,<br>
na stejnou orbu a na stále stejná setí;<br>
oči už mrtvých pohledů,<br>
oči pradávných pradědů<br>
zřely pukliny jeho pleti<br>
i drsné větve zvolna kůrou pokrývat se.<br>
Mocný a velebný shlížel na jejich práce<br>
v uzlinkách nohou jim uchystal lůžko z mechu,<br>
v polední siestě skýtal jim stín, jenž chladí,<br>
ochrannou sladkou střechu<br>
těm z jejich potomků, kteří se měli rádi.<br>
<br>
Po vesnicích už od rozbřesku<br>
z toho, zda pěl či lkal, čas předpovídali;<br>
zasvěcen do tajů divých mraků a blesků,<br>
slunce, jež trucujíc v obzoru otálí,<br>
ční, celá minulost, nad pole tesklivá.<br>
<br>
Ze vzpomínek, jež v dřevě hostí,	<br>
ať cokoliv v něm doznívá,	<br>
sotvaže leden složí kosti<br>
a míza rozlije se v jeho starém kmeni,<br>
pak všemi větvemi, pupeny v rozrašení<br>
– šílící rety, paže zalomené –<br>
v nesmírném vzepětí výkřik žene<br>
k budoucnosti.<br>
<br>
Pak pruhy paprsků a světla upevní<br>
kmitavé tkanivo svěžího lupení,	<br>
stáhne své uzliny, uhladí ratolesti,	<br>
temenem k nebi, jež zdolal, si cestu klestí,	<br>
savými kořeny daleko prolne zem,	<br>
vyčerpá bažinu i půdu kolkolem,	<br>
až někdy zaražen v úžase hlavu ztrácí	<br>
nad vlastní hlubokou, němou, urputnou prací.<br>
<br>
Však aby košatil a vlád v plnosti síly,<br>
co krutých soubojů za dlouhé zimy snes.<br>
Vichrné čepele mu kůru prorazily,<br>
nápory smrští, vichru běs,<br>
námraza jako pilník rozrývavá,<br>
záplava záští, všechna bitvy vřava<br>
a kroupy z východu a od severu sníh<br>
a krutý holomráz tesáků hryžících<br>
až v bílou dřeň vláknité pleteni,<br>
chvějivá bolest vše, svíjivé trýznění,<br>
aniž v něm zpomalily<br>
jen malou chvíli<br>
horoucí odhodlání,<br>
aby jeho život, mocné rozrůstání<br>
každým jarem nádhernější byly.<br>
<br>
V říjnu, když v koruně mu triumfuje zlato,<br>
mé ztěžklé, znavené kroky se ubíraly<br>
na dlouhých potulkách zas povzbuzeny často<br>
k stromu, jímž jeseň a vichřice prochvívaly.<br>
Jak obří pochodeň listí a plápolů<br>
pod modrou oblohou se klidný tyčil stále,<br>
jako by milion duší v něm pospolu<br>
si tiše zpívalo v té kůře vydoupnalé.<br>
A tak jsem k němu šel, zrak světlem zalitý,<br>
a dotýkal se ho, hladil ho prsty, dlaní,<br>
cítě až ze země, z hlubiny zákmity<br>
nadlidsky mocného, obřího komíhání.<br>
Má hruď tak drtivě se k němu přitulila,<br>
s takovou láskou a zanícením, tak prudce,<br>
že jeho hluboký rytmus a všechna síla<br>
mě prodchla celého a pronikla mi srdce.<br>
Tak mě v to úchvatné a širé žití vsál,<br>
já k němu upjal se, jak bych byl větví jeho,<br>
jak příklad přede mnou v plné nádheře stál,<br>
půdu, les, vody jsem miloval žhavou něhou<br>
i holou širou pláň, nad kterou mraky letí,<br>
jsa proti osudu zocelen náhle celý.<br>
Mé paže toužily vzít prostor do objetí,<br>
mé svaly, každý nerv mi tělo nadnášely,<br>
zvolal jsem: „Svaté božstvo síly,<br>
kéž lidé její pečeť vryli<br>
hluboko v každý smělý plán,<br>
vždyť ona třímá klíč od rajských bran<br>
a mocnou pěstí je otvírá jedině."<br>
Blouznivě zlíbal jsem kmen vrásčitý a strohý,<br>
a když pak večer se odrážel od oblohy,<br>
já ztratil se v té mrtvé krajině<br>
jda přímo před sebe a lhostejno mi kam<br>
s výkřikem vyrvaným šílícím hlubinám.<br>
<br>
<br>
<strong>Émile Verhaeren: Vysoké plameny<br>
<br>
Žhnoucí život</strong><br>
<br>
Mé srdce hemžením davu se naplnilo.<br>
Vše krásné, živé a dychtící této země,<br>
dravý vznět, vůle žár s odvahou vroucí temně,<br>
včerejší revolta i zítřků tvůrčí dílo<br>
nezmrazí k chladnému soudu mé myšlení.<br>
Temné uhlíky, z vás zlatý žár ohně vzplál,<br>
když plamen jásavý k výším jsem rozdmýchal,<br>
jenž v trýzně života mísí své záření.<br>
Ctnost, neřest, touha, hněv, vzplanutí vášnivá,<br>
jak přijal jsem vás rád se všemi protiklady,<br>
když trvá složitý a zhltí všechno všady<br>
ten záchvěv nádhery, který mě prochvívá.<br>
Mé srdce plně žít umí jen při úsilí<br>
a celek lidstva zlé soužení potřebuje,<br>
jež vztekle prohněte ho, jako kvas ho vzduje,<br>
životu širost dá, podpoří jeho síly.<br>
<br>
Což to, že odejdem a nepřijdem už zpět<br>
a zříme v dálavách míjících štítů tah.<br>
Ta pýcha vzhůru jít, stále k vrcholu vpřed,<br>
a podlost nejnižší o sebe cítit strach.<br>
Opět se povznese, kdo jednoho dne pad,<br>
když vřavou na výsost opojen rozlétá se<br>
vzletem, jenž nese ho v nenávisti či lásce,<br>
a náhle síly mu přibylo desetkrát.<br>
<br>
Opojit hmat a chuť i čich a sluch a zrak<br>
a upřít pohledy k úsvitu, na soumrak,<br>
jak obzor pozlatí a mraky rudě střísní,<br>
pobřežím u moře vykročit směle s písní,<br>
slyšet, jak blouznivý vítr po lesích tanče<br>
ohniště rostlinných plamenů rozekmitá,<br>
vůní se opojit, když z květů kane sytá,<br>
bez konce šťávu sát svěžího pomeranče<br>
či dlaně toužící k tajům laskání vésti,<br>
když tělo zvečera na svém milostném loži<br>
zář ňader svítících odrazy pletí množí.<br>
A kdyby na světě byla jen tato štěstí,<br>
pak slepě, chcem-li žít, nutno jim přitakat.<br>
<br>
Ó svaly v pohybu, jichž zmocňuje se chvat.<br>
Ó rytmy krve, jež mou bytost nadnášejí,<br>
jejichž tep neznámá horečka prochvívá,<br>
hle, teď můj mozek též osvěžen ožívá,<br>
prahne a odhalit snaží se vášnivěji<br>
v hlubině vesmíru poznání, byť jen chudé.<br>
Rozechvěn jásám, když uslyším tajemství<br>
mluvit jak temný hlas podzemních hájemství,<br>
zem duní, mé srdce tak sevřené a rudé<br>
na zem se přitiskne s jemným zbystřením ucha.<br>
Však zase tichu už ustoupil všechen hluk,<br>
soumrak i smutek pad, je noc, jediný zvuk,<br>
nic už se nepohne, zvonivá zem je hluchá.<br>
A přece šťasten je, kdo umí zdusit vzlykot<br>
a vzpurně odmítne, veden jen hrdou pýchou,<br>
jistotu starou a pohodlnou a lichou,<br>
jíž osvobozené srdce dnes už je syto.<br>
 <br>
A nová víra se zvedá, k objevům žene<br>
nesčetným, prostým a jistým, však nikdy tak<br>
průhledným, aby až do dna je pronik zrak.<br>
Nový duch omezí síly už vyzkoušené<br>
na výboj, k nebi však ne, k vesmíru a světům.<br>
Propočty, postřehy i pracná zkoumání,<br>
bůhví jak úžasný zápal ho pohání<br>
a jak ho nezdary ženou k úžasným vzletům.<br>
<br>
Cítím, čím krušnější, tím bližší je i dílo<br>
mé vzdorné odvaze, mé neoblomné pýše,<br>
v hodinách zděšení bylo mé zpěvy slyšet,<br>
když neštěstí mě svým perlíkem ohrozilo.<br>
Vzdouvané moře mi vdechlo žár nadšení,<br>
já v bouři oslavil i vichřici a sníh<br>
i prostor v pohybu a mraků letících<br>
průvody v obzorech a rudé záření.<br>
Drsnou přírodou jsem do bojů cele hnán<br>
a její sveřepé zákony ovládnuly<br>
mou bytost, a já sám zoceluji svou vůli,<br>
hrdého čela vzdor je navždy už můj pán.
<br><br>
<li><strong>Verhaeren, Emile: Básně</strong>, přel. Konůpek, Zábrana, SNKLU, Praha 1962 
</TD></TR></TABLE>
</BODY></HTML>
