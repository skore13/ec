<HTML><HEAD><TITLE>Walt Whitman: Stébla trávy</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Walt Whitman: Stébla trávy</strong><br>
<br>
<em>Nápisy</em><br>
<br>
<strong>O sobě zpívám</strong><br>
<br>
O sobě zpívám, o prosté jednotlivé bytosti,<br>
Ale pronáším slovo demokratičnost, slovo En-Masse.<br>
<br>
O tělesnosti od hlavy k patě zpívám,<br>
Nejen výraz tváře, nejen mozek je hoden Múzy, pravím, že
celá bytost je daleko cennější,<br>
O ženě stejně jako o muži zpívám.<br>
<br>
O životě nesmírném ve vášni, tepu a síle,<br>
Radostném, svobodném, stvořeném podle zákonů božích,<br>
O moderním člověku zpívám.<br>
<br>
<strong>Zpěv o mně</strong><br>
<br>
<em>6</em><br>
Řeklo mi dítě Co je to tráva? a přineslo mi jí plné hrsti;<br>
Jak jsem měl odpovědět tomu dítěti, když sám to nevím?<br>
<br>
Myslím, že je to vlajka mé bytosti, utkaná ze zelené látky
naděje.<br>
<br>
Nebo, myslím, je to kapesník Páně,<br>
Voňavý dárek a památka naschvál upuštěná,<br>
Se jménem majitele v některém cípu, abychom jej uviděli,
povšimli si a ptali se <em>Čí je to?</em><br>
<br>
Nebo, myslím, tráva sama je dítě, děťátko zrozené vegetací.<br>
<br>
Nebo, řekl bych, jediný hieroglyf<br>
A znamená: Klíčím právě tak v širých jako v útlých
pásmech,<br>
Roštu mezi černým jako mezi bílým lidem,<br>
Kanuka, Tuckahoa, člena kongresu, negra vítám stejně
a dávám jim stejně.<br>
<br>
A nyní mi připadá jako krásné nestříhané vlasy hrobů.<br>
<br>
Něžně s tebou naložím, kadeřavá trávo,<br>
Možná že vyháníš z prsou mladých mužů,<br>
Možná že kdybych je byl znal, byl bych je miloval,<br>
Možná že pocházíš ze starců nebo z robátek, záhy
odňatých klínům svých matek,<br>
A nyní ty jsi mateřským klínem.<br>
<br>
Tato tráva je příliš tmavá, aby pocházela z bílých hlav
starých matek,<br>
Je tmavší než bezbarvé vousy starých mužů<br>
A příliš tmavá, aby vyrážela z narůžovělého ponebí úst.<br>
<br>
Ó konečně vidím množství mluvících jazyků<br>
A vidím, že ne nadarmo pocházejí z ponebí úst.<br>
<br>
Přál bych si, abych mohl vyjádřit smysl narážek o mrtvých
mužích a ženách<br>
A narážek o starcích a matkách, o robátkách, záhy odňatých
klínům.<br>
<br>
Co myslíš, že se stalo z těch mladých a starých mužů?<br>
A co myslíš, že se stalo z žen a dětí?<br>
<br>
Žijí někde a vede se jim dobře,<br>
Neboť ten nejmenší výhonek dokazuje, že skutečně není smrti,<br>
A byla-li někdy, vedla kvapný život a nečekala na konci, aby
jej zaskočila,<br>
A zahynula  v okamžení, kdy se život zjevil.<br>
<br>
Všechno postupuje v dál i šíř, nic nezaniká,<br>
A zemřít je něco jiného, než si kdo myslil, a blaženějšího.<br>
<br>
<em>Adamovy děti</em><br>
<br>
<strong>Já přirozený</strong><br>
<br>
Já přirozený, Příroda,<br>
Milující den, stoupající slunce, přítel, s kterým jsem
šťasten.<br>
Paže mého přítele volně visící přes mé rameno,<br>
Stráň bílá květy horského jeřábu,<br>
Táž za pozdního podzimu, odstíny červeně, žluti, hnědi,
purpuru<br>
a světlé i temné zeleně,<br>
Hustý povlak trávy, zvěř a ptáci, osamělý neupravený břeh,
planá jablka, oblázky,<br>
Krásné odkapávající úlomky, nedbalý seznam jedné věci
za druhou, jak jsem je k sobě náhodně přivolával nebo
na ně myslil,<br>
Skutečné básně (neboť co nazýváme básněmi, jsou pouze
obrazy),<br>
Básně noční osamělosti a lidí, jako jsem já.<br>
Ta báseň plaše skloněná a neviditelná, kterou stále nosím
u sebe a kterou nosí u sebe všichni muži<br>
(Vězte jednou provždy, prohlašuji to úmyslně, kdekoli jsou
muži jako já, tam jsou naše mužné, číhající mužské
básně),<br>
Myšlenky lásky, šťáva lásky, vůně lásky, povolnost lásky,
úponky lásky a stoupající míza,<br>
Paže a ruce lásky, rty lásky, falický palec lásky, prsa lásky,
břicha přitisknutá a slepená láskou,<br>
Země ryzí lásky, život, který je životem teprve po lásce,
Tělo mé lásky, tělo ženy, kterou miluji, tělo muže, tělo země,<br>
Něžné předpolední vánky vanoucí z jihozápadu,<br>
Chundelatý čmelák, bzučící, toužebně poletující nahoru
a dolů, svírající vzrostlý ženský květ milostnýma
pevnýma nohama, svíjející se na něm a dělající si s ním,
co chce, rozechvěně a pevně se k němu připínající,
dokud není uspokojen;<br>
Vlhkost lesů za časných hodin,<br>
Dva spící ležící za noci blízko sebe, jeden s paží napříč pod
pasem druhého,<br>
Vůně jablek, aroma rozemnuté šalvěje, máty, březové kůry,<br>
Chlapcovy tužby, žhavost a tíseň, když mi potají sděluje,
co se mu zdálo,<br>
Mrtvý list ve svém spirálovitém víru a tiše, smířeně padající
k zemi,<br>
Beztvará bodnutí, kterými mě bodají výhledy, lidé, předměty,<br>
Soustředěné bodnutí, kterým se bodám sám, bodající mne,
jak vůbec může někdo někdy bodnout,<br>
Citliví, všeobsáhlí, dole převislí bratři, s kterými sbližují jen
výjimečná tykadla, jen ta vědí, kde jsou,<br>
Zvědavý tulák ruky toulající se po celém těle, ostýchavé<br>
stažení masa tam, kde prsty konejšivě spočinou a samy
zatrnou,
Čirá tekutina uvnitř mladého muže,<br>
Palčivé, těžkomyslné a bolestné leptání,<br>
Muka, dráždící neuklidnitelný příliv,<br>
Záliba v tomtéž, co cítím, záliba v tomtéž u jiných,<br>
Rdící se a rdící mladý muž a rdící se a rdící mladá žena,<br>
Mladý muž, probouzející se hluboko v noci, horká ruka,
snažící se potlačit, co by jej přemohlo,<br>
Mystická milostná noc, podivné, zpola radostně vítané
záchvěvy bolesti, vidiny, horečky,<br>
Tep bušící skrze dlaně a chvění obkličující prsty, mladý muž
celý uzardělý, zrudlý, zahanbený, podrážděný;<br>
Dorážení mého milovaného moře na mne, zatímco ležím
nahý a svolný,<br>
Veselí dvojčat batolících se v trávě na slunci, a matka nikdy
neodvracející své bdělé oči,<br>
Kmen ořechu, skořápky a zrající nebo dozrálé, protáhlé
a zaoblené ořechy,<br>
Neporušenost rostlin, ptáků, živočichů,<br>
Nízkost, kterou bych spáchal, kdybych se skrýval nebo
zjistil, že jsem necudný, když přece ptáci ani zvěř
se nikdy neskrývají a nezjišťují, že jsou necudní,<br>
Veliká čistota otcovství, rovná veliké čistotě mateřství,<br>
Přísaha plodit, kterou jsem složil, mé dcery jako Adam
svobodné a svěží,<br>
Lačnost užírající mne ve dne v noci hladovým hlodáním,
dokud nenaplním, co vydá chlapce, kteří se postaví na
mé místo, až se mnou bude konec.<br>
Zdravé odpočinutí, utišení, uspokojení,<br>
A tento hrozen náhodně ze mne samého utržený,<br>
Vykonal své dílo – bezstarostně jej házím, aby padl
kamkoli.
<br><br>
<li><strong>Whitman, Walt: Stébla trávy</strong>, přel. Kolář, Urbánek, Odeon, Praha 1969
</TD></TR></TABLE>
</BODY></HTML>
