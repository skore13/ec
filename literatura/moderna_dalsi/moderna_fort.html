<HTML><HEAD><TITLE>aul Fort</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Paul Fort: Francouzské balady</strong><br>
<br><dd>
<strong>Kolo</strong><br>
<br><dd>
Kdyby si všechny dívky světa ruce podaly, snadno by všechna moře světa kruhem objaly.<br>
<br><dd>
Kdyby všichni chlapci světa chtěli námořníky být, přes moře by z jejich bárek krásný most šel postavit.<br>
<br><dd>
Tak by mohli lidé kolo kolem světa udělat, jen kdyby si všichni svorně dokázali ruce dát.<br>
<br>
<br>
<strong>Paul Fort: Námořnická láska</strong><br>
<br><dd>
<strong>Píseň námořníka</strong><br>
<br><dd>
Měl jsem rád matku, po ní dceru. Jsi námořník, odpluješ v dál. Před cestou matku miloval; a po návratu měl rád dceru.<br>
<br><dd>
A kdopak se dnes o to stará! Čí úsměv chce mi vyčítat? Smuten jsem jel, vracím se rád. Matka je mrtva, matkou dcera.<br>
<br><dd>
Jsi námořník, odpluješ v dál. Vida, už abych odplul zase. „Až vrátím se po dlouhém čase, děvče, tvou dceru bych si vzal."<br>
<br><dd>
Když na moři mi léta běží, jí zlíbí se a v hrob se klade. Proč nemá být růžová, svěží, když vzpomínky jsou věčně mladé?<br>
<br><dd>
A kdopak se dnes o to stará! Čí úsměv chce mi vyčítat? Vadí vám, když odjíždím smuten, že se chci vracet trochu rád ?<br>
<br>
<br>
<strong>Paul Fort: Slyšte křepelku</strong><br>
<br><dd>
<strong>Na krásných mostech v Paříži</strong><br><br>
<dd>
Na krásných mostech v Paříži, na mostech i na nábřeží, u zábradlí a u mříže, na mostech krásné Paříže, na mostech i na nábřeží být bloudem, na tom záleží.<br>
<br><dd>
Zpívá, mi hlasem sirény pára, má liliovou běl, královny přízrak ztracený, o níž můj Villon kdysi pěl?<br>
<br><dd>
Na krásných mostech v Paříži, na mostech i na nábřeží maškarní mumraj veselý, na mostech krásné Paříže, na mostech i na nábřeží pod masky skryjte veselí.<br>
<br><dd>
Zíváš na mostě, Jindřichu? Pojď se mnou, starý kamaráde, k Starci, jemuž je do smíchu, zalistujem si v Henriádě.<br>
<br><dd>
Na krásných mostech v Paříži, tam na mostech i na nábřeží, plyň, vodo, větře, foukej svěží, na mostech krásné Paříže, na mostech a tam na nábřeží svět bláznivě ať dál si běží.<br>
<br><dd>
Poskoci, učni, velcí, malí, ve shonu farář, notáři, pošilhávají na žížaly, jež učí plavat rybáři.<br>
<br><dd>
Na krásných mostech v Paříži, na mostech i na nábřeží, už hrouzek letí na udici, na mostech krásné Paříže, na mostech a na nábřeží ulovme si svou motolici!<br>
<br><dd>
Je blaho plivat do vody? Ach, to je vážně potěšení, v bídě útěcha větší není než z mostu plivat na lodi.<br>
<br><dd>
Z těch krásných mostů v Paříži, z těch mostů a z těch nábřeží, ó mihotavá měnlivost, z těch krásných mostů v Paříži, z těch mostů a z těch nábřeží shlédněte na svou zpozdilost.<br>
<br><dd>
Rozzvučela se Marie a Notre-Dame se začal chvět. Jak srdce mé však nebije. Bursovní most je samý květ.<br>
<br><dd>
Na krásných mostech v Paříži, na mostech i na nábřeží, květ máje prchavý je host na mostech v krásné Paříži, na mostech i na nábřeží ověnčete mou zpozdilost!
<br><br>
<li><strong>Fort, Paul: Francouzské balady</strong>, přel. J.Konůpek, SNKLHU, Praha 1960
</TD></TR></TABLE>
</BODY></HTML>
