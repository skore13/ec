<HTML><HEAD><TITLE>Jules Romains</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Jules Romains: Unanimní život<br>
<br>
Jednou</b>
<br><br>
My budeme jednou kolečka,<br>
jež budou chtít jen fungovat;<br>
z mosazi budem, z železa,<br>
ale ne z duše.<br>
<br>
Budeme přesně vydávat<br>
sílu, jež bude nám svěřena.<br>
<br>
To, co vezmeme pohonu,<br>
podáme dále převodům<br>
a nenecháme si pro sebe,<br>
ni z čeho uplést myšlenku.<br>
<br>
Budeme snít, jak zmírniti<br>
skřípání své, jak rozlít je<br>
v olejny šum a klouzavý.<br>
<br>
My vypotíme mlčení<br>
tučné a plné energie.<br>
<br>
Ochotně příjmem radost mdlou<br>
a ženskou, býti konánu.<br>
<br>
Tu všechny naše záchvěvy,<br>
stoupání krve a vzestup šťáv,<br>
přílivy nervů, skoky svalů,<br>
pohyby všechny, jež se tísní<br>
ve spěchu v teplých světnicích<br>
a v patrech těla našeho,<br>
nebudou nežli otřesy<br>
částí, jež dobře zapadají<br>
a každá každou pohání.<br>
<br>
Budeme z činu a železa.
<br><br>
<li><strong>Čapek, Karel: Francouzská poezie a jiné překlady</strong>, SNKLHU, Praha 1957 
</TD></TR></TABLE>
</BODY></HTML>
