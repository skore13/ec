<HTML><HEAD><TITLE>Karel Hynek Mácha: Máj</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Spisy Karla Hynka Máchy</b>
<br><br>
<i>Dalekáť cesta má!<br>
Marné volání!!</i>
<br><br>
<b>Karel Hynek Mácha: Máj</b>
<br><br>
<i>Mnohováženému pánu a panu<br>
Hynkovi Kommovi<br>
usedlému měšťanu pražskému,<br>
vlastenci horlivému,<br>
na důkaz uctivosti obětuje<br>
spisovatel.</i>
<br><br>
Čechové jsou národ dobrý!<br>
Nešťastný, jenž v nouzi lká,<br>
nechť se k Čechovi obrátí,<br>
ten mu rychlou pomoc dá;<br>
byť i Čecha nepřítelem,<br>
nešetří Čech jeho vin.<br>
Čechové jsou národ dobrý,<br>
a Ty Čechů věrný syn!<br>
<br>
<i>Sbor</i><br>
<br>
Věrný syn i bratr náš,<br>
dobré Čechů srdce máš!<br>
<br>
Čechové jsou národ statný,<br>
nepřemožen český voj.<br>
Nechť se s vítězstvím rozloučí,<br>
proti němuž český boj.<br>
Čech kde stojí, krutá bitva<br>
tamť, i mnohý slavný čin.<br>
Čechové jsou národ statný,<br>
a Ty Čechů věrný syn!<br>
<br>
<i>Sbor</i><br>
<br>
Věrný syn i bratr náš,<br>
statné Čechů srdce máš!<br>
<br>
Čechové jsou národ věrný,<br>
věrnost jejich první čest;<br>
vlasti své i svému králi<br>
Čech i v smrti věrný jest.<br>
Bůh můj – král můj – vlasti moje!<br>
poslední je Čecha vzdech.<br>
Čechové jsou národ věrný,<br>
a Ty syn jich – věrný Čech!<br>
<br>
<i>Sbor</i><br>
<br>
Věrný Čech i bratr náš,<br>
věrné Čechů srdce máš!<br>
<br>
Věrný syn jsi Čechů kmene,<br>
věrný bratr bratřím svým;<br>
jazyk český je i Tobě<br>
otců drahým dědictvím.<br>
České hory – české doly –<br>
české luhy – český háj –<br>
šírá vlasť – ta česká země<br>
nejmilejšíť Tobě ráj.<br>
<br>
<i>Sbor</i><br>
<br>
Věrný Čech jsi – vlastenec,<br>
protož vděčný u věnec<br>
květ Ti vije Čecha máj!<br>
<br><br>

<b>1</b><br>
<br>
Byl pozdní večer – první máj –<br>
večerní máj – byl lásky čas.<br>
Hrdliččin zval ku lásce hlas,<br>
kde borový zaváněl háj.<br>
O lásce šeptal tichý mech;<br>
květoucí strom lhal lásky žel,<br>
svou lásku slavík růži pěl,<br>
růžinu jevil vonný vzdech.<br>
Jezero hladké v křovích stinných<br>
zvučelo temně tajný bol,<br>
břeh je objímal kol a kol;<br>
a slunce jasná světů jiných<br>
bloudila blankytnými pásky,<br>
planoucí tam co slzy lásky.<br>
I světy jich v oblohu skvoucí<br>
co ve chrám věčné lásky vzešly;<br>
až se – milostí k sobě vroucí<br>
změnivše se v jiskry hasnoucí –<br>
bloudící co milenci sešly.<br>
Ouplné lůny krásná tvář –<br>
tak bledě jasná, jasně bledá,<br>
jak milence milenka hledá –<br>
ve růžovou vzplanula zář;<br>
na vodách obrazy své zřela<br>
a sama k sobě láskou mřela.<br>
Dál blyštil bledý dvorů stín,<br>
jenž k sobě šly vzdy blíž a blíž,<br>
jak v objetí by níž a níž<br>
se vinuly v soumraku klín,<br>
až posléz šerem v jedno splynou.<br>
S nimi se stromy k stromům vinou. –<br>
Nejzáze stíní šero hor,<br>
tam bříza k boru, k bříze bor<br>
se kloní. Vlna za vlnou<br>
potokem spěchá. Vře plnou –<br>
v čas lásky – láskou každý tvor.<br>
<br>
Za růžového večera<br>
pod dubem sličná děva sedí,<br>
se skály v břehu jezera<br>
daleko přes jezero hledí.<br>
To se jí modro k nohoum vine,<br>
dále zeleně zakvítá,<br>
vždy zeleněji prosvítá,<br>
až v dálce v bledé jasno splyne.<br>
Po šírošíré hladině<br>
umdlelý dívka zrak upírá;<br>
po šírošíré hladině<br>
nic mimo promyk hvězd nezírá;<br>
Dívčina krásná, anjel padlý,<br>
co amarant na jaro svadlý,<br>
v ubledlých lících krásy spějí.<br>
Hodina jenž jí všecko vzala,<br>
ta v usta, zraky, čelo její<br>
půvabný žal i smutek psala. –<br>
<br>
Tak zašel dnes dvacátý den,<br>
v krajinu tichou kráčí sen.<br>
Poslední požár kvapně hasne,<br>
i nebe, jenž se růžojasné<br>
nad modrými horami míhá.<br>
„On nejde – již se nevrátí! –<br>
Svedenou žel tu zachvátí!"<br>
Hluboký vzdech jí ňádra zdvíhá,<br>
bolestný srdcem bije cit,<br>
a u tajemné vod stonání<br>
mísí se dívky pláč a lkání.<br>
V slzích se zhlíží hvězdný svit,<br>
jenž po lících co jiskry plynou.<br>
Vřelé ty jiskry tváře chladné<br>
co padající hvězdy hynou;<br>
kam zapadnou, tam květ uvadne.<br>
<br>
Viz, mihla se u skály kraje;<br>
daleko přes ní nahnuté<br>
větýrek bílým šatem vlaje.<br>
Oko má v dálku napnuté. –<br>
Teď slzy rychle utírá,<br>
rukou si zraky zastírá<br>
upírajíc je v dálné kraje,<br>
kde jezero se v hory kloní,<br>
po vlnách jiskra jiskru honí,<br>
po vodě hvězda s hvězdou hraje.<br>
<br>
Jak holoubátko sněhobílé<br>
pod černým mračnem přelétá,<br>
lílie vodní zakvétá<br>
nad temné modro; tak se číle –<br>
kde jezero se v hory níží –<br>
po temných vlnách cosi blíží,<br>
rychle se blíží. Malá chvíle,<br>
a již co čápa vážný let,<br>
ne již holoubě či lílie květ,<br>
bílá se plachta větrem houpá.<br>
Štíhlé se veslo v modru koupá,<br>
a dlouhé pruhy kolem tvoří.<br>
Těm zlaté růže, jenž při doubí<br>
tam na horách po nebi hoří,<br>
růžovým zlatem čela broubí.<br>
„Rychlý to člůnek! blíž a blíže!<br>
To on, to on! Ty péra, kvítí,<br>
klobouk, oko, jenž pod ním svítí,<br>
ten plášť!" Již člůn pod skalou víže.<br>
<br>
Vzhůru po skále lehký krok<br>
uzounkou stezkou plavce vede.<br>
Dívce se zardí tváře bledé<br>
za dub je skryta. – Vstříc mu běží,<br>
zaplesá – běží – dlouhý skok –<br>
již plavci, již na prsou leží –<br>
„Ha! Běda mi!" Vtom lůny zář<br>
jí známou osvítila tvář;<br>
hrůzou se krev jí v žilách staví.<br>
„Kde Vilém můj?"<br>
<br>
<dd>„Viz," plavec k ní<br>
tichými slovy šepce praví:<br>
„Tam při jezeru vížka ční<br>
nad stromů noc; její bílý stín<br>
hlubokoť stopen v jezera klín;<br>
však hlouběji ještě u vodu vryt<br>
je z mala okénka lampy svit;<br>
tam Vilém myšlenkou se baví,<br>
že příští den jej žití zbaví.<br>
On hanu svou, on tvoji vinu<br>
se dozvěděl; on svůdce tvého<br>
vraždě zavraždil otce svého.<br>
Msta v patách kráčí jeho činu. –<br>
Hanebně zemře. – Poklid mu dán,<br>
až tváře, jenž co růže květou,<br>
zbledlé nad kolem obdrží stán,<br>
až štíhlé oudy v kolo vpletou.<br>
Tak skoná strašný lesů pán! –<br>
Za hanu jeho, za vinu svou<br>
měj hanu světa, měj kletbu mou!"<br>
<br>
Obrátí se. – Utichl hlas –<br>
Po skále slezl za krátký čas,<br>
při skále člůn svůj najde.<br>
Ten rychle letí, co čápa let,<br>
menší a menší, až co lílie květ<br>
mezi horami po vodě zajde.<br>
<br>
Tiché jsou vlny, temný vod klín,<br>
vše lazurným se pláštěm krylo;<br>
nad vodou se bílých skví šatů stín,<br>
a krajina kolem šepce: „Jarmilo!"<br>
V hlubinách vody: „Jarmilo! Jarmilo!!"<br>
<br>
Je pozdní večer první máj –<br>
večerní máj – je lásky čas.<br>
Zve k lásky hrám hrdliččin hlas:<br>
„Jarmilo! Jarmilo!! Jarmilo!!!"<br>
<br>
<br>
<b>2</b><br>
<br>
Klesla hvězda s nebes výše,<br>
mrtvá hvězda siný svit;<br>
padá v neskončené říše<br>
padá věčně v věčný byt.<br>
Její pláč zní z hrobu všeho,<br>
strašný jekot, hrůzný kvíl.<br>
„Kdy dopadne konce svého?"<br>
Nikdy – nikde – žádný cíl.<br>
Kol bílé věže větry hrají,<br>
při níž si vlnky šepotají.<br>
Na bílé zdě stříbrnou zář<br>
rozlila bledá lůny tvář;<br>
však hluboko u věži je temno pouhé;<br>
neb jasna měsíce světlá moc<br>
uzounkým oknem u sklepení dlouhé<br>
proletši se změní v pološerou noc.<br>
Sloup sloupu kolem rameno si podává<br>
temnotou noční. Z venku větru vání<br>
přelétá zvražděných vězňů co lkání,<br>
vlasami vězně pohrává.<br>
Ten na kamenný složen stůl<br>
hlavu o ruce opírá;<br>
polou sedě a kleče půl<br>
v hloub myšlenek se zabírá.<br>
Po měsíce tváři jak mračna jdou,<br>
zahalil vězeň v ně duši svou;<br>
myšlenka myšlenkou umírá.<br>
<br>
„Hluboká noc! ty rouškou svou<br>
teď přikrýváš dědinu mou,<br>
a ona truchlí pro mě! –<br>
Že truchlí? – pro mě? pouhý sen!<br>
Ta dávno neví o mně.<br>
Sotvaže zítra jasný den<br>
nad její lesy vstane,<br>
já hanebně jsem odpraven,<br>
a ona – jak v můj první den –<br>
vesele, jasně vzplane."<br>
<br>
Umlknul; po sklepení jen,<br>
jenž nad sloupy se zdvíhá,<br>
dál, dál se hlas rozlíhá;<br>
až – jakby hrůzou přimrazen –<br>
na konci síně dlouhé<br>
usne v temnotě pouhé.<br>
<br>
Hluboké ticho té temnosti<br>
zpět vábí časy pominulé,<br>
a vězeň ve svých snách dny mladosti<br>
zas žije dávno uplynulé.<br>
To vzpomnění mladistvých let<br>
mladistvé sny vábilo zpět;<br>
a vězně oko slzy lilo,<br>
srdce se v citech potopilo; –<br>
marná to touha v zašlý svět.<br>
<br>
Kde za jezerem hora horu<br>
v západní stíhá kraje,<br>
tam – zdá se mu – si v temném boru<br>
posledně dnes co dítko hraje.<br>
Od svého otce v svět vyhnán,<br>
v loupežnickém tam roste sboru.<br>
Později vůdcem spolku zván,<br>
dovede činy neslýchané,<br>
všude jest jméno jeho znané,<br>
každémuť: „Strašný lesů pán!"<br>
Až posléz láska k růži svadlé<br>
nejvejš roznítí pomstu jeho,<br>
a poznav svůdce dívky padlé<br>
zavraždí otce neznaného.<br>
Protož jest u vězení dán;<br>
a kolem má být odpraven<br>
již zítra strašný lesů pán,<br>
jak první z hor vyvstane den.<br>
<br>
Teď na kamenný složen stůl<br>
hlavu o ruce opírá,<br>
polou sedě a kleče půl<br>
v hloub myšlenek se zabírá;<br>
po měsíce tváři jak mračna jdou,<br>
zahalil vězeň v ně duši svou,<br>
myšlenka myšlenkou umírá.<br>
<br>
„Sok – otec můj! Vrah – jeho syn,<br>
on svůdce dívky mojí! –<br>
Neznámý mně. – Strašný můj čin<br>
pronesl pomstu dvojí.<br>
Proč rukou jeho vyvržen<br>
stal jsem se hrůzou lesů?<br>
Čí vinu příští pomstí den?<br>
Čí vinou kletbu nesu?<br>
Ne vinou svou! – V života sen<br>
byl jsem já snad jen vyváben,<br>
bych ztrestal jeho vinu?<br>
A jestliže jsem vůlí svou<br>
nejednal tak, proč smrtí zlou<br>
časně i věčně hynu? –<br>
Časně i věčně? – věčně – čas –"<br>
Hrůzou umírá vězně hlas<br>
obražený od temných stěn;<br>
hluboké noci němý stín<br>
daleké kobky zajme klín,<br>
a paměť vězně nový sen.<br>
<br>
„Ach – ona, ona! Anjel můj!<br>
Proč klesla dřív, než jsem ji znal?<br>
Proč otec můj? – Proč svůdce tvůj?<br>
Má kletba –" Léč hluboký žal<br>
umoří slova. Kvapně vstal;<br>
nocí řinčí řetězů hřmot,<br>
a z mala okna vězně zrak<br>
zalétá ven za hluky vod. –<br>
Ouplný měsíc přikryl mrak,<br>
než nade temný horní stín<br>
vychází hvězdy v noci klín;<br>
i po jezeru hvězdný svit,<br>
co ztracené světlo se míhá.<br>
Zrak vězně tyto jiskry stíhá,<br>
a v srdce bolný vodí cit.<br>
„Jak krásnáť noc! Jak krásný svět!<br>
Jak světlo – stín se střídá!<br>
Ach – zítra již můj mrtvý hled<br>
nic více neuhlídá!<br>
A jako venku šedý mrak<br>
dál – dál se rozestírá:<br>
tak – „ Sklesl vězeň, sklesl zrak,<br>
řetězů řinčí hřmot, a pak<br>
u tichu vše umírá.<br>
<br>
Již od hor k horám mraku stín –<br>
ohromna ptáka peruť dlouhá –<br>
daleké noci přikryl klín,<br>
a šírou dálkou tma je pouhá.<br>
Slyš! za horami sladký hlas<br>
pronikl nocí temnou,<br>
lesní to trouba v noční čas<br>
uvádí hudbu jemnou.<br>
Vše uspal tento sladký zvuk,<br>
i noční dálka dřímá.<br>
Vězeň zapomněl vlastních muk,<br>
tak hudba ucho jímá.<br>
„Jak milý život sladký hlas<br>
v krajinu noční vdechne;<br>
než zítřejší – ach – mine čas,<br>
tu ucho mé ach nikdy zas<br>
těch zvuků nedoslechne!"<br>
Zpět sklesne vězeň – řetěz hluk<br>
kobkou se rozestírá; – –<br>
hluboké ticho. – V hloubi muk<br>
se opět srdce svírá,<br>
a dálné trouby sladký zvuk<br>
co jemný pláč umírá. – – –<br>
„Budoucí čas?! – Zítřejší den?! –<br>
Co přes něj dál, pouhý to sen,<br>
či spaní je bez snění?<br>
Snad spaní je i život ten,<br>
jenž žiji teď; a příští den<br>
jen v jiný sen je změní?<br>
Či po čem tady toužil jsem,<br>
a co neměla šírá zem,<br>
zítřejší den mi zjeví?<br>
Kdo ví? – Ach žádný neví –"<br>
<br>
A opět mlčí. Tichá noc<br>
kol kolem vše přikrývá.<br>
Zhasla měsíce světlá moc,<br>
i hvězdný svit, a kol a kol<br>
je pouhé temno, šírý dol<br>
co hrob daleký zívá.<br>
Umlkl vítr, vody hluk,<br>
usnul i líbý trouby zvuk,<br>
a u vězení síni dlouhé<br>
je mrtvé ticho, temno pouhé.<br>
„Hluboká noc – temná je noc! –<br>
Temnější mně nastává – – –<br>
Pryč, myšlenko!!" – A citu moc<br>
myšlenku překonává.<br>
<br>
Hluboké ticho. – Z mokrých stěn<br>
kapka za kapkou splyne,<br>
a jejich pádu dutý hlas<br>
dalekou kobkou rozložen,<br>
jako by noční měřil čas,<br>
zní – hyne – zní a hyne –<br>
zní – hyne – zní a hyne zas.<br>
<br>
„Jak dlouhá noc – jak dlouhá noc –<br>
však delší mně nastává. – – –<br>
Pryč, myšlenko!" – A hrůzy moc<br>
myšlenku překonává. –<br>
Hluboké ticho. – Kapky hlas<br>
svým pádem opět měří čas.<br>
<br>
„Temnější noc! – – – Zde v noční klín<br>
ba lůny zář, ba hvězdný kmit<br>
se vloudí – – tam – jen pustý stín,<br>
tam žádný – žádný – žádný svit,<br>
pouhá jen tma přebývá.<br>
Tam všecko jedno, žádný díl –<br>
vše bez konce – tam není chvíl,<br>
nemine noc, nevstane den,<br>
tam času neubývá. –<br>
Tam žádný – žádný – žádný cíl –<br>
bez konce dál – bez konce jen<br>
se na mne věčnost dívá.<br>
Tam prázdno pouhé – nade mnou,<br>
a kolem mne i pode mnou<br>
pouhé tam prázdno zívá. –<br>
Bez konce ticho – žádný hlas –<br>
bez konce místo – noc – i čas – – –<br>
to smrtelný je mysle sen,<br>
toť, co se 'nic' nazývá.<br>
A než se příští skončí den,<br>
v to pusté nic jsem uveden. – – –"<br>
Vězeň i hlas omdlívá.<br>
<br>
A lehounce si vlnky hrají<br>
jezerní dálkou pode věží,<br>
s nimi si vlnky šepotají,<br>
vězně uspávati se zdají,<br>
jenž v hlubokých mrákotách leží.<br>
<br>
Strážného vzbudil strašný hřmot,<br>
jejž řetězů činí padání;<br>
se světlem vstoupil. – Lehký chod<br>
nevzbudil vězně z strašných zdání.<br>
Od sloupu k sloupu lampy svit<br>
dlouhou zalétá síní,<br>
vzdy bledší – bledší její kmit,<br>
až vzadu zmizí její moc,<br>
a pustopustá temná noc<br>
ostatní díl zastíní.<br>
Leč nepohnutý vězně zrak –<br>
jak by jej ještě halil mrak –<br>
zdá se, že nic nezírá;<br>
ač strážce lampy rudá zář<br>
ubledlou mu polila tvář,<br>
a tma již prchla čírá.<br>
On na kamenný složen stůl<br>
hlavu o ruce opírá,<br>
polou sedě a kleče půl<br>
znovu v mdlobách umírá;<br>
a jeví hlasu šepot mdlý,<br>
že trapnýť jeho sen i zlý.<br>
<br>
„Duch můj – duch můj – a duše má!"<br>
Tak slova mu jednotlivá<br>
ze sevřených úst plynou.<br>
Než však dostihne ucho hlas,<br>
tu slova strašná ničím zas –<br>
jakž byla vyšla – hynou.<br>
<br>
Přistoupí strážce, a lampy zář<br>
před samou vězně vstoupí tvář.<br>
Obličej vězně – strašný zjev –<br>
oko spočívá nehnuté<br>
jak v neskončenost napnuté, –<br>
po tváři slzy – pot a krev;<br>
v ustech spí šepot – tichý zpěv.<br>
<br>
Tu k ustům vězně ucho své<br>
přiklonil správce bázlivé;<br>
a jak by lehký větřík vál,<br>
vězeň svou pověst šepce dál.<br>
A strážný vzdy se níž a níž<br>
ku vězni kloní – blíž a blíž,<br>
až ucho s usty vězně spojí.<br>
ten šepce tíše – tíš a tíš,<br>
až zmlkne – jak by pevně spal.<br>
<br>
Leč strážný nepohnutě stojí,<br>
po tváři se mu slzy rojí,<br>
ve srdci jeho strašný žal. –<br>
Dlouho tak stojí přimrazen,<br>
až sebrav sílu kvapně vstal,<br>
a rychlým krokem spěchá ven.<br>
On sice – dokud ještě žil –<br>
co slyšel, nikdy nezjevil,<br>
než navzdy bledé jeho líce<br>
neusmály se nikdy více.<br>
<br>
Za strážným opět temný stín<br>
zahalil dlouhé síně klín;<br>
hlubokou nocí kapky hlas<br>
svým pádem opět měřil čas.<br>
<br>
A vězeň na kamenný stůl<br>
složený – klečí – sedí půl.<br>
Obličej jeho – strašný zjev –<br>
oko spočívá nehnuté,<br>
jak v neskončenost napnuté,<br>
po tváři slzy – pot – a krev.<br>
<br>
A ustavičně kapky hlas<br>
svým pádem dále měří čas.<br>
A kapky – vod i větrů zpěv<br>
vězňovi blízký hlásá skon,<br>
jenž myšlenkami omdlívá. –<br>
Z dálky se sova ozývá,<br>
a nad ním půlnoc bije zvon.<br>
<br><br>

<b>Intermezzo I.</b><br>
Půlnoc<br>
<br>
<i>(Krajina)</i><br>
<br>
V rozlehlých rovinách spí bledé lůny svit,<br>
kolem hor temno je, v jezeru hvězdný kmit,<br>
nad jezerem pahorek stojí.<br>
Na něm se sloup, s tím kolo zdvíhá,<br>
nad tím se bílá lebka míhá,<br>
kol kola duchů dav se rojí;<br>
hrůzných to postav sbor se stíhá.<br>
<br>
<i>Sbor duchů</i><br>
<br>
„V půlnočních ticho je dobách;<br>
světýlka bloudí po hrobách,<br>
a jejich modrá mrtvá zář<br>
svítí v dnes pohřbeného tvář,<br>
jenž na stráži – co druzí spí – *<br>
o vlastní křížek opřený<br>
poslední z pohřbených zde dlí.<br>
V zenitu stojí šedý mrak<br>
a na něm měsíc složený<br>
v ztrhaný mrtvý strážce zrak,<br>
i v pootevřené huby<br>
přeskřípené svítí zuby."<br>
<br>
<i>Jeden hlas</i><br>
<br>
„Teď pravý čas! – připravte stán –<br>
neb zítra strašný lesů pán<br>
mezi nás bude uveden."<br>
<br>
<i>Sbor duchů</i><br>
<i>(sundavaje lebku)</i><br>
<br>
„Z mrtvého kraje vystup ven,<br>
nabudiž život – přijmi hlas,<br>
buď mezi námi – vítej nám.<br>
Dlouho jsi tady bydlil sám,<br>
jiný tvé místo zajme zas."<br>
<br>
<i>Lebka<br>
(mezi nimi kolem se točíc)</i><br>
<br>
„Jaké to oudů toužení,<br>
chtí opět býti jedno jen.<br>
Jaké to strašné hemžení,<br>
můj nový sen.– Můj nový sen! –"<br>
<br>
<i>Jeden hlas</i><br>
<br>
„Připraven jestiť jeho stán.<br>
Až zítra půlnoc nastane,<br>
vichr nás opět přivane.<br>
Pak mu buď slavný pohřeb dán."<br>
<br>
<i>Sbor duchů</i><br>
<br>
„Připraven jestiť jeho stán.<br>
Až zítra půlnoc nastane,<br>
vichr nás opět přivane.<br>
Pak mu buď slavný pohřeb dán."<br>
<br>
<i>Jeden hlas</i><br>
<br>
„Rozlehlým polem leť můj hlas;<br>
pohřeb v půlnoční bude čas!<br>
Co k pohřbu dá, každý mi zjev!"<br>
<br>
<i>Čekan s kolem</i><br>
<br>
„Mrtvému rakví budu já."<br>
<br>
<i>Žáby z bažiny</i><br>
<br>
„My odbudem pohřební zpěv."<br>
<br>
<i>Vichr po jezeru</i><br>
<br>
„Pohřební hudbu vichr má."<br>
<br>
<i>Měsíc v zenitu</i><br>
<br>
„Já bílý příkrov tomu dám."<br>
<br>
<i>Mlha po horách</i><br>
<br>
„Já truchloroušky obstarám."<br>
<br>
<i>Noc</i><br>
<br>
„Já černá roucha doručím."<br>
<br>
<i>Hory v kolo krajiny</i><br>
<br>
„Roucha i roušky dejte nám."<br>
<br>
<i>Padající rosa</i><br>
<br>
„A já vám slzy zapůjčím."<br>
<br>
<i>Suchopar</i><br>
<br>
„Pak já rozduji vonný dým."<br>
<br>
<i>Zapadající mračno</i><br>
<br>
„Já rakev deštěm pokropím."<br>
<br>
<i>Padající květ</i><br>
<br>
„Já k tomu věnce uviji."<br>
<br>
<i>Lehké větry</i><br>
<br>
„My na rakev je donesem."<br>
<br>
<i>Svatojánské mušky</i><br>
<br>
„My drobné svíce ponesem."<br>
<br>
<i>Bouře z hluboka</i><br>
<br>
„Já zvonů dutý vzbudím hlas."<br>
<br>
<i>Krtek pod zemí</i><br>
<br>
„Já zatím hrob mu vyryji."<br>
<br>
<i>Čas</i><br>
<br>
„Náhrobkem já ho přikryji."<br>
<br>
<i>Přes měsíc letící hejno nočního ptactva</i><br>
<br>
„My na pohřební přijdem kvas."<br>
<br>
<i>Jeden hlas</i><br>
<br>
„Slavný mu pohřeb připraven.<br>
Ubledlý měsíc umírá,<br>
Jitřena brány otvírá,<br>
již je den, již je den!"<br>
<br>
<i>Sbor duchů</i><br>
<br>
„Již je den, již je den!"<br>
<br>
<i>(Zmizí.)</i><br>
<br><br>

<b>3</b><br>
<br>
Nad temné hory růžný den<br>
vyvstav májový budí dol,<br>
nad lesy ještě kol a kol –<br>
lehká co mlha – bloudí sen.<br>
Modravé páry z lesů temných<br>
v růžové nebe vstoupají,<br>
i nad jezerem barev jemných<br>
modré se mlhy houpají;<br>
a v břehu jeho – v stínu hory –<br>
i šírým dolem – dál a dál –<br>
za lesy – všude bílé dvory<br>
se skvějí; až – co mocný král,<br>
ohromný jako noci stín<br>
v růžový strmě nebes klín –<br>
nejzáz vrchů nejvyšší stál.<br>
<br>
Ledvaže však modré temeno hor<br>
brunatné slunce rudě zasvitnulo,<br>
tu náhle ze sna všecko procitnulo,<br>
a vesel plesá vešken živý tvor.<br>
V jezeru zeleném bílý je ptáků sbor,<br>
a lehkých člůnků běh i rychlé veslování<br>
modravé stíny vln v rudé pruhy rozhání.<br>
Na břehu jezera borový šumí háj,<br>
z něj drozdů slavný žalm i jiných ptáků zpěv<br>
mísí se u hlasy dolem bloudících děv;<br>
veškeren živý tvor mladistvý slaví máj.<br>
A větru ranního – co zpěvu – líbé vání<br>
tam v dolu zeleném roznáší bílý květ,<br>
tam řídí nad lesy divokých husí let,<br>
tam zase po horách mladistvé stromky sklání. –<br>
Leč výjev jediný tu krásu jitra zkalí.<br>
Kde v šíré jezero uzounký ostrov sahá,<br>
z nějž města malého i bílé věže stín<br>
hlubokoť stopený v zelený vody klín,<br>
náramný křik a hřmot mladým se jitrem vzmahá,<br>
a valný zástup se z bran mala města valí.<br>
Zdaleka spěchá lid – vzdy větší zástup ten –<br>
vzdy větší – větší jest – vzdy roste tento pluk;<br>
nesmírné množství již. – Vzdy větší jeho hluk.<br>
Nešťastný zločinec má býti vyveden.<br>
<br>
Teď z mala města bran vojenský pluk vychází,<br>
povolným krokem on zločince doprovází,<br>
jenž v středu jeho jde jak jindy ozdoben.<br>
Utichl množství hluk – leč znovu počne zas,<br>
a mnohý v hluku tom vynikne silný hlas:<br>
„To on, to on! Ty péra, kvítí,<br>
klobouk, oko, jenž pod ním svítí!<br>
Ten jeho plášť, to on, to on! To strašnýť lesů pán!"<br>
Tak lidem ode všech voláno bylo strán;<br>
a větší vzdy byl hluk – zbouřených jako vod –<br>
čím blíže zločince zdlouhavý vedl chod.<br>
Kolem něj zástup jde – co nebem černý mrak,<br>
z něho – co blesku svit – v slunci se leskne zbraň.<br>
Volně jde nešťastný – upřený v zemi zrak.<br>
Z městečka zvonku hlas. Množství se modlí zaň.<br>
<br>
Na břehu jezera malý pahorek stojí,<br>
na něm se dlouhý kůl, na kůlu kolo zdvíhá.<br>
Blíž strmí kolmý vrch, na vrchu vrchol dvojí,<br>
na vyšším vrcholi bílá se kaple míhá.<br>
U volném průvodu ku kapli přišel sbor;<br>
všickni teď ustoupí – zločinec stojí sám.<br>
Posledněť vyveden v přírody slavný chrám,<br>
by ještě popatřil do lůna temných hor,<br>
kde druhdy veselý dětinství trávil věk;<br>
by ještě jedenkrát v růžový nebe klín<br>
na horu vyveden, před bílé kaple stín,<br>
nebe i světů všech pánovi svůj vzdal vděk.<br>
Umlknul vešken hluk, nehnutý stojí lid,<br>
a srdce každého zajímá vážný cit.<br>
V soucitu s nešťastným v hlubokém smutku plál<br>
slzící lidu zrak obrácen v hory výš,<br>
kde nyní zločinec, v přírody patře říš,<br>
před Bohem pokořen v modlitbě tiché stál.<br>
<br>
Vyšlého slunce rudá zář<br>
zločince bledou barví tvář,<br>
a slzy s oka stírá,<br>
jenž smutně v dálku zírá.<br>
Hluboko pod ním krásný dol,<br>
temné jej hory broubí kol,<br>
lesů věnec objímá.<br>
Jasné jezero dřímá<br>
u středu květoucího dolu.<br>
Nejblíž se modro k břehu vine,<br>
dále zeleně zakvítá,<br>
vzdy zeleněji prosvítá,<br>
až posléz v bledé jasno splyne.<br>
Bílé dvory u velkém kolu<br>
sem tam jezera broubí břeh.<br>
V jezeru bílých ptáků sbor,<br>
a malých člůnků rychlý běh,<br>
až kde jezero v temno hor<br>
v modré se dálce níží.<br>
Loďky i bílé v břehu dvory –<br>
věž – město – bílých ptáků rod –<br>
pahorky v kolo – temné hory –<br>
vše stopeno v lůno vod,<br>
jak v zrcadle se zhlíží.<br>
Tam v modré dálce skály lom<br>
květoucí břeh jezera tíží,<br>
na skále rozlehlý je strom –<br>
starý to dub – tam – onen čas,<br>
kde k lásce zval hrdliččin hlas,<br>
nikdy se nepřiblíží. –<br>
Nejblíže pahorek se zdvíhá,<br>
na něm se kůl a kolo míhá.<br>
Po hoře – na níž stojí – háj<br>
mladistvý hučí – smutný stesk –<br>
nad šírým dolem slunce lesk,<br>
a ranní rosa – jitřní máj.<br>
<br>
To vše zločinec ještě jednou zřel,<br>
to vše, jež nyní opustiti měl,<br>
a hluboký srdce mu žel uchvátí;<br>
hluboce vzdechne – slza slzu stíhá –<br>
ještě jednou – posledně – vše probíhá,<br>
pak slzavý v nebe svůj zrak obrátí.<br>
Po modrém blankytu bělavé páry hynou,<br>
lehounký větřík s nimi hraje;<br>
a vysoko – v daleké kraje<br>
bílé obláčky dálným nebem plynou,<br>
a smutný vězeň takto mluví k nim:<br>
„Vy, jenž dalekosáhlým během svým,<br>
co ramenem tajemným zemi objímáte,<br>
vy hvězdy rozplynulé, stíny modra nebe,<br>
vy truchlenci, jenž rozsmutnivše sebe,<br>
v tiché se slzy celí rozplýváte,<br>
vás já jsem posly volil mezi všemi.<br>
Kudy plynete u dlouhém dálném běhu,<br>
i tam, kde svého naleznete břehu,<br>
tam na své pouti pozdravujte zemi.<br>
Ach zemi krásnou, zemi milovanou,<br>
kolébku mou i hrob můj, matku mou,<br>
vlasť jedinou i v dědictví mi danou,<br>
šírou tu zemi, zemi jedinou! –<br>
A až běh váš onu skálu uhlídá,<br>
kde v břehu jezera – tam dívku uplakanou –"<br>
Umlkl již, slza s slzou se střídá.<br>
Teď s výše hory s vězněm kráčí pluk<br>
širokou stezkou v středu mlada borku,<br>
doleji – dole – již jsou na pahorku –<br>
a znovu ztichl šíra množství hluk.<br>
Přichystán již popravce s mečem stojí,<br>
jedenkrát ještě vězeň zdvihl zrak,<br>
pohlédl vůkolím – povzdechl – pak<br>
spustiv je zas – k blízké se smrti strojí.<br>
Obnažil vězeň krk, obnažil ňádra bílé,<br>
poklekl k zemi, kat odstoupí, strašná chvíle –<br>
pak blyskne meč, kat rychlý stoupne krok,<br>
v kolo tne meč, zločinci blyskne v týle,<br>
upadla hlava – skok i – ještě jeden skok –<br>
i tělo ostatní ku zemi teď se skloní.<br>
Ach v zemi krásnou, zemi milovanou,<br>
v kolébku svou i hrob svůj, matku svou,<br>
v vlasť jedinou i v dědictví mu danou,<br>
v šírou tu zemi, zemi jedinou,<br>
v matku svou, v matku svou, krev syna teče po ní.<br>
<br>
Po oudu lámán oud, až celé vězně tělo<br>
u kolo vpleteno nad kůlem v kole pnělo,<br>
i hlava nad kolem svůj obdržela stán;<br>
tak skončil života dny strašný lesů pán;<br>
na mrtvé tváři mu poslední dřímá sen.<br>
Na něj se dívajíc – po celý dlouhý den<br>
nesmírné množství v kol mala pahorku stálo;<br>
teprv až k západu schýlivši slunce běh<br>
veselo v mrtvý zrak sťaté hlavy se smálo,<br>
utichl jezera šírý – večerní břeh.<br>
<br>
Nad dálkou temných hor poslední požár plál;<br>
v hluboké ticho to měsíce vzešla zář,<br>
stříbřící hlavy té ubledlou mrtvou tvář<br>
i tichý pahorek, jenž v břehu vody stál.<br>
Města jsou vzdálená co bílý v modru mrak,<br>
přes ně v kraj daleký nesl se mrtvý zrak,<br>
v kraj, kde co dítě on – Ó krásný – krásný věk!<br>
Daleko zanesl věk onen časů vztek,<br>
dalekoť jeho sen, umrlý jako stín,<br>
obraz co bílých měst u vody stopen klín,<br>
takť jako zemřelých myšlenka poslední,<br>
tak jako jméno jich, pradávných bojů hluk,<br>
dávná severní zář, vyhaslé světlo s ní,<br>
zbortěné harfy tón, ztrhané strůny zvuk,<br>
zašlého věku děj, umřelé hvězdy svit,<br>
zašlé bludice pouť, mrtvé milenky cit,<br>
zapomenutý hrob, věčnosti skleslý byt,<br>
vyhasla ohně kouř, slitého zvonu hlas,<br>
to jestiť zemřelých krásný dětinský čas.<br>
<br>
Je pozdní večer – druhý máj –<br>
večerní máj – je lásky čas,<br>
hrdliččin zve ku lásce hlas:<br>
„Viléme! Viléme!! Viléme!!!"<br>
<br><br>
 
<b>Intermezzo II.</b><br>
<br>
Stojí hory proti sobě,<br>
z jedné k druhé mrak přepnutý<br>
je, co temný strop klenutý,<br>
jednu k druhé pevně víže.<br>
Ouvalem tím v pozdní době<br>
ticho, temno jako v hrobě.<br>
Za horami, kde pod mrakem<br>
ve vzdálí se rozstupují –<br>
v temné dálce, něco níže<br>
kolmé skály k sobě blíže<br>
než hory se sestupují,<br>
tak že siným pod oblakem<br>
skály ouzkou bránu tvoří.<br>
Za tou v dálce pode mrakem<br>
temnorudý požár hoří,<br>
dlouhý pruh v plamenné záři<br>
západní rozvinut stranou,<br>
po jehožto rudé tváři<br>
noční ptactvo kola vedší,<br>
jako by plamennou branou<br>
nyní v dálku zalétalo.<br>
Hasnul požár – bledší – bledší,<br>
až se šírošíré nebe<br>
noční rosou rozplakalo,<br>
rozsmutnivši zem i sebe.<br>
<br>
V hlubokém ouvalu klínu,<br>
ve stověkých dubů stínu,<br>
sbor u velkém kole sedí.<br>
Zahalení v pláště bílé<br>
jsou to druzi noční chvíle.<br>
Každý před se v zemi hledí<br>
beze slova, bez pohnutí,<br>
jak by kvapnou hrůzou jmutí<br>
v sochy byli proměnění.<br>
Večerních co krajin pění.<br>
tichý šepot – tiché lkání –<br>
nepohnutým kolem plynul,<br>
tichý šepot bez přestání:<br>
„Vůdce zhynul! – vůdce zhynul!" –<br>
<br>
V kotouči jak vítr skučí,<br>
nepohnutým kolem zvučí:<br>
„Vůdce zhynul! – vůdce zhynul!" –<br>
<br>
Jako listů šepotání<br>
pode skálou při ozvěně,<br>
znělo kolem bez přestání,<br>
jednozvučně, neproměnně:<br>
„Vůdce zhynul! – vůdce zhynul!" –<br>
<br>
Zachvěly se lesy dalné,<br>
ozvaly se nářky valné:<br>
„Pán náš zhynul! – zhynul!! – zhynul!!!"<br>
<br><br>

<b>4</b><br>
<br>
Krásný máj uplynul, pohynul jarní květ,<br>
a léto vzplanulo; – pak letní přešel čas,<br>
podzim i zima též – i jaro vzešlo zas;<br>
až mnohá léta již přenesl časů let.<br>
<br>
Byl asi sedmý rok, poslední v roce den;<br>
hluboká na něj noc. – S půlnocí nový rok<br>
právě se počínal. V vůkolí pevný sen,<br>
jen blíže jezera slyšeti koně krok.<br>
Mého to koně krok. – K městu jsem nocí jel;<br>
a přišed k pahorku, na němž byl tichý stán<br>
dávno již obdržel přestrašný lesů pán,<br>
poprvé Viléma bledou jsem lebku zřel.<br>
Půlnoční krajinou, kam oko jen dosáhlo,<br>
po dole, po horách, lesy, jezerem, polem,<br>
co příkrov daleký sněhu se bělmo táhlo,<br>
co příkrov rozstřený – nad lebkou i nad kolem.<br>
V hlubokých mrákotách bledý se měsíc ploužil,<br>
časem zněl sovy pláč, ba větru smutné chvění,<br>
a větrem na kole kostlivce rachocení,<br>
že strach i ňádra má i mého koně oužil.<br>
A tam, kde města stín, v cvál poletěl jsem s koněm,<br>
i po kostlivci jsem hned druhý den se tázal:<br>
starý mi hospodský ku pahorku ukázal,<br>
a – již jsem dříve psal – smutnou dal zprávu o něm.<br>
<br>
Pak opět žití běh v šírý mě vedl svět,<br>
mnohý mě bouřný vír v hluboký smutek zchvátil;<br>
leč smutná zpráva ta vzdy vábila mě zpět,<br>
až s mladým jarem jsem ku pahorku se vrátil.<br>
S západem slunce jsem tam na pahorku seděl,<br>
nade mnou kolo – kůl – kostlivec – lebka bledá;<br>
smutným jsem okem v dál krajiny jarní hleděl,<br>
až tam, kde po horách mlha plynula šedá.<br>
<br>
Byl opět večer – první máj –<br>
večerní máj – byl lásky čas;<br>
hrdliččin zval ku lásce hlas,<br>
kde borový zaváněl háj.<br>
O lásce šeptal tichý mech,<br>
květoucí strom lhal lásky žel,<br>
svou lásku slavík růži pěl,<br>
růžinu jevil vonný vzdech.<br>
Jezero hladké v křovích stinných<br>
zvučelo temně tajný bol,<br>
břeh je objímal kol a kol,<br>
co sestru brat ve hrách dětinných.<br>
A kolem lebky pozdní zář<br>
se vložila, co věnec z růží;<br>
kostlivou, bílou barví tvář<br>
i s pod bradu svislou jí kůží.<br>
Vítr si dutou lebkou hrál,<br>
jak by se mrtvý z hloubi smál.<br>
Sem tam polétal dlouhý vlas,<br>
jejž bílé lebce nechal čas,<br>
a rosné kapky zpod se rděly,<br>
jako by lebky zraky duté,<br>
večerní krásou máje hnuté,<br>
se v žaluplných slzách skvěly.<br>
<br>
Tak seděl jsem, až vzešlá lůny zář<br>
i mou i lebky té bledší činila tvář,<br>
a – jako příkrovu – bělost její rozsáhlá<br>
po dole – po lesích – po horách, v dál se táhla.<br>
Časem se zdaleka žežhulčino volání<br>
ještě v dol rozléhá, časem již sova stůně;<br>
z vůkolních dvorů zní psů výtí i štěkání.<br>
Vkol suchoparem je koření líbá vůně,<br>
pahorkem panny jsou slzičky zkvétající.<br>
Tajemné světlo je v jezera dálném lůně;<br>
a mušky svítivé – co hvězdy létající –<br>
kol kola blysknavé u hře si kola vedou.<br>
Časem si některá zasedši v lebku bledou,<br>
vbrzku zas odletí co slza padající.<br>
<br>
I v smutném zraku mém dvě vřelé slzy stály,<br>
co jiskry v jezeru, po mé si tváři hrály;<br>
neb můj též krásný věk, dětinství mého věk<br>
daleko odnesl divoký času vztek.<br>
Dalekoť jeho sen, umrlý jako stín,<br>
obraz co bílých měst u vody stopen klín,<br>
takť jako zemřelých myšlenka poslední,<br>
tak jako jméno jich, pradávných bojů hluk,<br>
dávná severní zář, vyhaslé světlo s ní,<br>
zbortěné harfy tón, ztrhané strůny zvuk,<br>
zašlého věku děj, umřelé hvězdy svit,<br>
zašlé bludice pouť, mrtvé milenky cit,<br>
zapomenutý hrob, věčnosti skleslý byt,<br>
vyhasla ohně kouř, slitého zvonu hlas,<br>
mrtvé labutě zpěv, ztracený lidstva ráj,<br>
to dětinský můj věk.
<dd>Nynější ale čas<br>
jinošství mého – je, co tato báseň, máj.<br>
Večerní jako máj ve lůně pustých skal;<br>
na tváři lehký smích, hluboký v srdci žal.<br>
<br>
Vidíš-li poutníka, an dlouhou lučinou<br>
spěchá ku cíli, než červánky pohynou?<br>
Tohoto poutníka již zrak neuzří tvůj,<br>
jak zajde za onou v obzoru skalinou,<br>
nikdy – ach, nikdy! To budoucí život můj.<br>
Kdo srdci takému utěchy jaké dá?<br>
Bez konce láska je! – Zklamánať láska má!<br>
<br>
Je pozdní večer – první máj –<br>
večerní máj – je lásky čas;<br>
hrdliččin zve ku lásce hlas:<br>
„Hynku! – Viléme!! – Jarmilo!!!"<br>
<br><br>

<b>Poznamenání</b><br>
Intermezzo I.<br>
<br>
„Jenž na stráži, co druzí spí" atd.<br>
<br>
<i>Bylo pozdě na noc, kdy při pohřbu jednoho z svých přátel přítomen, byl jsem na hřbitově staroměstském. Hrobník spuštěnou rakev zemí zasypaje: „Dnes již žádného nepřivezou," pravil, „může státi dnes na stráži." Na dotazování své obdržel jsem nasledující ponaučení.
<dd>
Jest mezi sprostým lidem pověra, že poslední na jistý hřbitov pohřbený přes noc na stráži hřbitova toho státi musí, a to sice každou noc, po celý ten čas, až opět jiný zde pohřben bývá, který pak na jeho místo nastoupí. Takže žádný hřbitov nikdy bez strážce není a že tím způsobem na hřbitově malé osady mrtvý po kolik třeba let na stráži stojí.</i><br>
<br><br>
<b>Výklad Máje</b><br>
<br>
Následující básně jest oučel hlavní slaviti májovou přírody krásu; k tím snadnějšímu dosažení oučelu tohoto postavena jest doba májová přírody proti rozdílným dobám života lidského. Tak u příkladu v čísle prvním tichá, vážná atd. láska v přírodě proti divoké, vášnivé, nezřízené lásce člověka; taktéž jiné vlastnosti májové přírody proti podobným života lidského dobám v číslech ostatních. Pověst tedy čili děj básně této nesmí se co věc hlavní považovati, nýbrž jen tolik z děje toho v báseň přijato, jak daleko k dosažení oučelu hlavního nevyhnutelně třeba. Děj se koná u města Hiršberg mezi horami, na nichž hrady Bezděz, Pernštejn, Houska a v dálce Roll k východu, západu, poledni a půlnoci okazují. – Ostatních co se oučelů dotýče, jakož i sententia moralis z celého snadněji se vyrozumí.
<br><br>
<li><b>Spisy Karla Hynka Máchy</b>, Básně a dramatické zlomky, SNKLHU, Praha 1959
</TD></TR></TABLE>
</BODY></HTML>
