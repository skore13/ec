<HTML><HEAD><TITLE>Karel Havlíček Borovský</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>Karel Havlíček Borovský: Tyrolské elegie</strong><br>
<br>
<em>2. zpěv</em><br>
Jsemť já z kraje muzikantů, <br>
na pozoun jsem hrál, <br>
a ten pořád ty vídeňské pány <br>
ze sna burcoval. <br>
<br>
By se po svých těžkých prácech <br>
hodně vyspali, <br>
jednou v noci kočár policajtů <br>
pro mne poslali. <br>
<br>
Dvě hodiny po půlnoci – <br>
když na třetí šlo, <br>
tu mi dával žandarm u postele <br>
šťastné dobrýtro. <br>
<br>
Se žandarmem slavný ouřad <br>
celý v parádě, <br>
pupek kordem pevně obvázaný, <br>
zlato na krágle. <br>
<br>
„Vstávají, pane redaktor, <br>
nelekají se, <br>
jdeme v noci, nejsme však zloději, <br>
jenom komise. <br>
<br>
Od všech z Vídně pozdravení, <br>
pan Bach je líbá, <br>
jsou-li prej zdráv, a tuhleto psaní <br>
po nás posílá." – <br>
<br>
Já jsem i na lačný život <br>
vždycky zdvořilý: <br>
„Odpusť, slavná císařská komise, <br>
že jsem v košili!" <br>
<br>
Ale Džok, můj černý buldok, <br>
ten je grobián, <br>
na habeas corpus tuze zvyklý – <br>
on je Angličan. <br>
<br>
Málem by byl chlap přestoupil <br>
jeden paragraf, <br>
již na slavný ouřad zpod postele <br>
uďál: Vrr, haf, haf! <br>
<br>
Hodil jsem mu tam pod postel <br>
říšský zákoník, <br>
dobře že jsem měl ten moudrý nápad, <br>
již ani nekvík. – 
<br><br>
<li><strong>Havlíček Borovský, Karel: Básnické dílo</strong>, SNKLU, Praha 1962
</TD></TR></TABLE>
</BODY></HTML>
