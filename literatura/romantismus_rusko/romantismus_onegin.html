<HTML><HEAD><TITLE>Alexandr Sergejevič Puškin: Evžen Oněgin</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Alexandr Sergejevič Puškin: Evžen Oněgin</b>
<br><br>
<i>Hlava třetí</i><br>
<br>
XXXI<br>
Zde leží Taťánino psaní.<br>
Jen plaše beru v dlaň ten list<br>
a čtu v tajemném rozjímání<br>
a vím, že zas jej budu číst.<br>
Kdo vdech jí, ze kterého zřídla,<br>
ta něžná slova lehkokřídlá,<br>
tlach šílený a dojemný,<br>
rozhovor srdce tajemný,<br>
v němž s okouzlením blud jak stkal by?<br>
To zde – jak dozřít do hlubin? –<br>
je kusý překlad, slabý stín,<br>
pobledlý snímek živé malby;<br>
či plachou žačkou zvečera<br>
zahraná hudba z Webera.<br>
<br>
<i>Taťánin dopis Oněginovi</i><br>
<br>
„Já píši vám – co mohu více?<br>
Co ještě mohu dodati?<br>
Teď vím, že máte právo sice<br>
mne pohrdáním trestati,<br>
leč ještě věřím, nešťastnice,<br>
že mne váš milosrdný soud<br>
nemůže přece zavrhnout.<br>
Já nejdřív mlčeti jsem chtěla;<br>
a věřte: nebyl byste znal<br>
nikdy můj ostýchavý žal,<br>
kdybych jen stín naděje měla,<br>
že třeba jednou za týden<br>
vás u nás na vsi uzřím jen,<br>
abych vám slůvko mohla říci<br>
a v duchu vaši tvář a hlas,<br>
než znovu navštívíte nás,<br>
dnem nocí abych mohla stříci…<br>
Však řekli, že jste samotář.<br>
Že na vsi nudíte se, víme.<br>
A my… z nás věru nejde zář,<br>
třebaže ze srdce vás ctíme.<br>
Proč jenom, proč jste přišel k nám?<br>
Já v žalu opuštěné vsi té<br>
bych neznala vás, jak vás znám,<br>
ba ani žal, jejž pochopíte.<br>
Mé zármutky, v tmách duše skryté,<br>
by smířil čas, pak (kdož to ví?)<br>
bych zadala se mužovi<br>
a byla mu i věrnou ženou<br>
i ctnostnou matkou usmířenou.<br>
Jiného? … Ne již. V světě ráda<br>
nikoho nemohu mít já.<br>
Tak si to Prozřetelnost žádá…<br>
Tak chtějí nebesa: jsem tvá.<br>
Můj celý život mi tě slíbil,<br>
tys musel, musel přijíti.<br>
Tys ten, jenž Bohem seslán mi byl<br>
až do hrobu mě chrániti... <br>
Byls vidinou mých nočních snění,<br>
už drahý mi, když nezřeny,<br>
tvůj zrak mě mučil plameny,<br>
tvůj hlas zněl v touhy rozeznění<br>
– a nebyl to jen sen – jak zvon!<br>
Jen vstoupil jsi, už jsem tě znala,<br>
a strnula jsem, tvář mi vzplála,<br>
hlas nitra řekl mi: Toť on!<br>
Och ano… Já tě slýchávala,<br>
tys tiše se mnou rozmlouval,<br>
když chudákům jsem pomáhala<br>
i když jsem v prosbách klekávala<br>
za zmatené své duše žal.<br>
Zda tys to, přízraku můj milý,<br>
se do světnice v oné chvíli<br>
průzračnou nocí nesnesl,<br>
nepostál tiše nad pelestí?<br>
A slova naděje a štěstí<br>
zdas v útěchu mi nehlesl?<br>
Kdo jsi? Můj anděl ochranitel?<br>
Či úskočný můj pokušitel?<br>
Viď, zbavíš mě mých zmatků těch!<br>
Snad je to klam, jenž svými stíny<br>
v mou nezkušenou duši leh!<br>
A mně je souzen osud jiný…<br>
Děj se co děj! Já osud svůj<br>
dnes do rukou tvých svěřuji ti.<br>
Modlím se k tobě. Při mně stůj,<br>
mé slzy v dlaně tvé se řítí…<br>
A uvaž: já zde sama jsem,<br>
a nikdo mi tu rady nedá.<br>
A musím zahynouti, běda,<br>
i se svým němým úžasem.<br>
I čekám tě přijď, vytoužený.<br>
Buď lásku najevo mi dej,<br>
či těžké sny mé zpřetrhej,<br>
ať stihne mě trest zasloužený!<br>
<br>
I končím! Hrůzno mi číst psaní…<br>
Já studem, strachy umírám…<br>
Však vím, že vaše čest mě chrání,<br>
a směle svěřuji se vám…"<br>
<br>
<i>Hlava čtvrtá</i><br>
<br>
XI<br>
Když Tánin list však držel v ruce,<br>
Oněgin živě dojat byl.<br>
Nad slovy, vydechlými v muce,<br>
v roj myšlenek se pohroužil.<br>
Jak obraz Tánin zapomněti,<br>
vzhled unylý, tvář s bledou pletí;<br>
v nevinný, konejšivý sen<br>
ho ukolébal dopis ten.<br>
A snad že na tu chvíli snivou<br>
v něm po lásce se vzkřísil hlad.<br>
On ale nechtěl oklamat<br>
tu čistou duši důvěřivou.<br>
Teď v alej snad vás vésti smím,<br>
kde Taťána se sešla s ním.<br>
<br>
XII<br>
Dvě minuty tak stáli němi,<br>
až Eugen s vážným pohledem<br>
promluvil k Tane: „Psala jste mi,<br>
nezapírejte. Četl jsem<br>
ty důvěřivé vaše řádky,<br>
ten projev lásky, čistý, sladký;<br>
jsem vaší upřímnosti rád;<br>
cit, jejž jsem dávno nechal spát,<br>
jste ve mně rozezněla věru.<br>
Ne, nehodlám vám lichotit<br>
a stejně upřímný chci být<br>
jak vy. Důvěru za důvěru.<br>
Má zpověď spojena je s tím.<br>
A buďte dobrým soudcem mým.<br>
 <br>
XIII<br>
Kdybych svůj život uzavříti<br>
v kruh domácnosti jednou snil,<br>
kdyby mi otcem, mužem býti<br>
příznivý osud nařídil,<br>
kdyby mnou na chvíli jen, drahá,<br>
plul obraz rodinného blaha,<br>
jen s vámi, věřte, chtěl bych žít,<br>
jen u vás hledal bych svůj klid.<br>
To pravdou bez fráze je vskutku:<br>
našel bych dávný ideál<br>
a vás jen, vás jen bych si vzal<br>
za družku dní svých, svého smutku,<br>
jak záruku, že hoden vás,<br>
bych šťasten snad… být mohl zas!<br>
 <br>
XIV<br>
Mé štěstí? Listu podobá se,<br>
jejž ve vichřici trousí kmen.<br>
Jsem ztracen, bože, vaší kráse<br>
i lásce… jsem vás nehoden.<br>
Manželství se mnou zlem by bylo,<br>
žal oběma by připravilo.<br>
A třeba miloval bych vás,<br>
zvyk odcizil by mě a čas;<br>
plakala byste – a co zmůže<br>
v mém srdci ženských slzí proud,<br>
než v zběsilost je uvrhnout?<br>
I posuďte jen, jaké růže<br>
by asi Hymen po času<br>
nám nadlouho vplet do vlasů.<br>
<br>
XV<br>
Je hroznější věc v světě celém<br>
než dům, kde žena zklamaná<br>
se denně trápí nad manželem,<br>
v své samotě jak prodaná?<br>
Kde nudný muž, ač váží si jí,<br>
přec s hněvem k osudu ji míjí,<br>
vždy němý a vždy nasupen,<br>
vždy zlý a chladně žárliv jen?<br>
A po takovém muži vy jste<br>
toužila ve své čistotě,<br>
když planoucí své prostotě<br>
jste oddala se ve svém listě?<br>
Což osud neblahý by byl<br>
vám úděl tento přisoudil?<br>
<br>
XVI<br>
V mé duši povadlo snů kvítí.<br>
Je po jaru a naději.<br>
Rád jako sestru chci vás míti,<br>
a snad, snad ještě něžněji.<br>
Jste mladá. Mládí zapomíná.<br>
Po prchlé touze přijde jiná,<br>
sen nový s novou nadějí.<br>
Tak s každým jarem vracejí<br>
se na loňský strom jeho listy.<br>
Toť věčná pravda, věčná lež.<br>
Zas překvapí vás láska, než…<br>
na uzdě držte cit svůj Čistý,<br>
ne každý pochopí jak já<br>
a nezkušenost bývá zlá."<br>
<br>
XVII<br>
Tak mluvil. Vítr hučel v boru.<br>
V slz závěji a uštvaná,<br>
bez dechu téměř, bez odporu<br>
mu naslouchala Taťána.<br>
Podal jí ruku. Teskně, němě,<br>
či mechanicky, říc chce se mně,<br>
se opřela a hlavinku<br>
sklonila ještě trošinku<br>
do tmy, jež temnější se stává.<br>
A přišli spolu. Pokud vím,<br>
nikdo to ne vy týkal jim.<br>
Máť selská svoboda svá práva,<br>
jimž právě tak se těšívá<br>
jak pyšná Moskva hýřivá.<br>
<br>
XVIII<br>
Kdo z vás by nesouhlasil se mnou,<br>
že Eugen velmi šlechetně<br>
a družně jednal s Tanou jemnou,<br>
že projevil tu opětně<br>
vznešenost svého charakteru,<br>
ač dobrou nitku na něm věru<br>
klepaři sotva nechali.<br>
Cest potajmu mu trhali<br>
i přátelé, i nepřátelé –<br>
a oba ústy jedněma.<br>
Odpůrce každý v světě má,<br>
však přátel střež nás. Bože, cele!<br>
Co jenom já jich vždycky měl!<br>
Jak bych si na ně nevzpomněl!
<br><br>
<li><b>Puškin, Alexandr Sergejevič:  Evžen Oněgin</b>, přel. J.Hora, Praha 1977
</TD></TR></TABLE>
</BODY></HTML>
