<HTML><HEAD><TITLE>Alexandr Sergejevič Gribojedov: Hoře z&nbsp;rozumu</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Alexandr Sergejevič Gribojedov: Hoře z&nbsp;rozumu</b>
<br><br>
<i>Druhé dějství, 2. výstup</i><br>
FAMUSOV, SLUHA, ČACKIJ<br>
<br>
FAMUSOV <br>
Á, Alexandr Andrejič. Tak prosím –<br>
posaďte se.<br>
ČACKIJ <br>
Snad neruším.<br>
FAMUSOV <i>(sluhovi) </i><br>
Ty jdi.<br>
<i>(sluha odejde)</i><br>
Věci si znamenám, moc toho v hlavě nosím,<br>
tak, dokud to mám v paměti.<br>
ČACKIJ <br>
Stalo se něco nemilého?<br>
Co? Prosím, povězte! Přijel jsem nevhodně?<br>
Nebo snad Sofii Pavlovně<br>
se přihodilo něco zlého?...<br>
Jste nervózní a samý shon a spěch.<br>
FAMUSOV <br>
Holenku, dej se na hádání!<br>
Jsem nervózní!... Mám po letech,<br>
kdy člověku je pořád do hopsání!<br>
ČACKIJ <br>
Nikdo vás přece nejde zvát;<br>
ptám se jen, proč to zneklidnění<br>
a Sofii Pavlovně jestli snad něco není?<br>
FAMUSOV <br>
Fuj, odpusť Bůh! Už sedmtisíckrát<br>
mně totéž opakuješ,<br>
hned Sofju Pavlovnu mi tady opěvuješ,<br>
hned o ní strachy umíráš.<br>
Líbí se? Líbí? Zálusk máš?<br>
Svět prošťárals a máš chuť na ženění?<br>
ČACKIJ <br>
Proč se mě ptáte?<br>
FAMUSOV<br>
Já? Či mně nic po tom není?<br>
Jsem její otec, pokud vím,<br>
už jaksi dávno – zasloužím<br>
si tedy, abych o tom věděl.<br>
ČACKIJ <br>
Kdybych se ucházel, co byste odpověděl?<br>
FAMUSOV <br>
Řek bych ti: předně nevrtač,<br>
za druhé jmění řádně hleď si,<br>
a hlavně do služby se tlač!<br>
ČACKIJ <br>
Sloužil bych rád, poskoka dělat nechci.<br>
FAMUSOV <br>
Pýcha všem stoupla do hlavy!<br>
Jak otcové, to nejste zvědavi?<br>
Kéž by vám staří za vzor byli:<br>
jak například jsme my či nebožtík strýc žili,<br>
strýc Maxim Petrovič: kdepak jíst na stříbře,<br>
jen na zlatě; sto lidí k službám, žádných kmánů;<br>
byl samý řád; bez svity ani ránu;<br>
věk u dvora, darmo dnes o dvoře!<br>
To byla doba jiná,<br>
když sloužil on, to panovala Kateřina.<br>
Nic do větru! Čtyřicet pudů měl...<br>
Jak z mramoru, kdyby ses uklaněl.<br>
A favorit – jak ten si vedl:<br>
vše jinačí, i jinak pil a jedl.<br>
A strýc! Kam dneska hrabata?<br>
Ta hrdost, ta tvář upjatá.<br>
Když však chtěl udělat si oko,<br>
i on se klaněl přehluboko:<br>
To na audienci náhodou jednou brk<br>
a dopad na tvrdo, div nezlomil si krk;<br>
ta rána dech mu vyrazila:<br>
leč Výsost úsměvem ho za to obdařila,<br>
usmát se ráčila; co udělal?<br>
Vstal, poupravil se, vzdát hold se přichystal –<br>
břink podruhé – a to už schválně –<br>
a když se kdekdo smál, pad do třetice slavně!<br>
Jaký byl podle vás? Rozumný, podle nás.<br>
Pad. Nabil si. Co však měl z toho!<br>
Kdo na whist častěji byl pak zván všechen čas?<br>
A koho u dvora tak rádi měli, koho?<br>
Kdo na slunci se hřál a nejvíc úcty měl?<br>
Kdo? Maxim Petrovič! A vždycky!<br>
Kdo povyšoval nás? Kdo penze udílel?<br>
Strýc Maxim Petrovič! Vy dnešní, vy jste nicky!<br>
ČACKIJ <br>
Podle vás začal hloupnout svět<br>
a vzdycháte, že my jsme nuly;<br>
jak porovnat, jak nahlížet<br>
věk nynější a uplynulý:<br>
ač v čerstvé paměti, těžko lze uvěřit;<br>
jak mohli slynout ti, kdo hrbili hřbet nejvíc,<br>
jak mohli na smrt soupeřit,<br>
kdo čelem vytře nejjasnější střevíc!<br>
Jak ten, kdo bídu s nouzí třel, byl šlapán v prach,<br>
a kdo stál výš, byl povyšován v lichotkách.<br>
Byl upřímný věk pokory a strachu<br>
i pod škraboškou oddanosti carovi.<br>
To vůbec nemluvím o vašem strýčkovi;<br>
popřejme pokoj jeho prachu:<br>
naproti tomu dnes, kdo dnes je ochoten,<br>
byť sebevíce chtěl se plazit,<br>
jen pro zasmání lidem všem<br>
si přeudatně hlavu srazit?<br>
Vždyť vrstevníček stařeček,<br>
když viděl kotrmeleček<br>
a srdce zvetšelé mu zjihlo,<br>
si jistě v duchu přál: – Ach! Kéž mě totéž stihlo.<br>
Ač i dnes padouchů je všude jako hrud,<br>
dnes posměch brání jim, na uzdě drží stud;<br>
ne zbůhdarma jim dnes tak skrble platí caři. –<br>
FAMUSOV <br>
Hrůza! Tak mluví karbonáři!<br>
ČACKIJ <br>
Ne, svět už není takový.<br>
FAMUSOV <br>
Je strach ho poslouchat!<br>
ČACKIJ <br>
Dnes každý volněj dýše<br>
a na šašky si hrát nikomu nehoví.<br>
FAMUSOV <br>
Řeční mu to! A řeční, jak když píše!<br>
ČACKIJ <br>
K svým ochráncům se chodit otrávit,<br>
pomlčet, potlachat, kolem huby jim med mazat,<br>
kde třeba, židli podstavit.<br>
FAMUSOV <br>
On nám sem přišel volnost kázat!<br>
ČACKIJ <br>
Kdo cestuje, jde na vesnici pracovat...<br>
FAMUSOV <br>
Hele ho, vrchnost nemá rád!<br>
ČACKIJ <br>
Kdo slouží věci, nedbá na hodnosti...<br>
FAMUSOV <br>
Na dostřel od hradeb bych pánům takovým<br>
zakázal Moskvu bez milosti!<br>
ČACKIJ <br>
Nakonec vám dám pokoj s tím...<br>
FAMUSOV <br>
Dost, dost už, necítím se zlostí.<br>
ČACKIJ <br>
Já zepsul věk váš bez lítosti<br>
a nyní ponechávám vám:<br>
řekněte sám,<br>
co našim dobám věnem zbylo,<br>
mě by to věru nermoutilo.<br>
FAMUsov <br>
Nechci vás ani znát a rozvrat nestrpím.<br>
ČACKIJ <br>
Já domluvil.<br>
FAMUSOV <br>
Dost, zacpal jsem si uši.<br>
ČACKIJ <br>
Nač? Já váš sluch nezraním. –<br>
FAMUSOV (o překot)<br>
Vandrujou po světě, sníh v peci suší,<br>
a doma pořádek pak od nich chtěj.<br>
ČACKIJ <br>
Jsem zticha už...<br>
FAMUSOV <br>
Živ je a netrestej.<br>
ČACKIJ <br>
Dál už se nechci hádat s vámi.<br>
FAMUSOV <br>
Třeba se nakrásně dej na pokání! –
<br><br>
<li><b>Gribojedov, Alexandr Sergejevič: Hoře z&nbsp;rozumu</b>, přel. B.Franěk, Odeon, Praha 1979
</TD></TR></TABLE>
</BODY></HTML>
