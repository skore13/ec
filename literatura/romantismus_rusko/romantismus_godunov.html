<HTML><HEAD><TITLE>Alexandr Sergejevič Puškin: Boris Godunov</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Alexandr Sergejevič Puškin: Boris Godunov</b>
<br><br>
ŘEČNIŠTĚ NA RUDÉM NÁMĚSTÍ<br>
<i>Přichází Puškin obklopený lidem.</i><br>
<br>
LID<br>
Carevič nám už poslal bojara.<br>
Sem všichni! Poslechnem si, co nám poví.<br>
PUŠKIN<br>
Občané Moskvy, carevič vám všem<br>
posílá po mně vřelé pozdravy.<br>
<i>(klani se)</i><br>
Jak je vám známo, boží řízení<br>
vyrvalo careviče z rukou vraha,<br>
a on se vydal svého škůdce ztrestat,<br>
Borise však už skolil boží soud.<br>
A Dimitrije vítá celá říše.<br>
Sám Basmanov, jat vroucí kajícností,<br>
přivedl mu své pluky k přísaze.<br>
Hle, Dimitrij vám nese mír a lásku,<br>
chcete snad vy pro Godunovův rod<br>
vznést ruku proti zákonnému caru<br>
a potomkovi Monomachovu ?<br>
LID<br>
Ne. Nikdy! Nikdy!<br>
PUŠKIN<br>
Drazí Moskvané!<br>
Celý svět ví, co vy jste vytrpěli<br>
pod vládou surového vetřelce:<br>
trýznil vás vězněním a popravami,<br>
daněmi, dřinou, hladem, mučením!<br>
Dimitrij zahrne svou laskavostí<br>
bojary, šlechtu, vojsko, úřednictvo,<br>
kupce – a všechen, všechen čestný lid.<br>
Kdo z vás by se chtěl pošetile vzpouzet<br>
a zpupně jeho milost odmítat?<br>
Přichází, aby převzal trůn svých otců –<br>
moc jeho družiny je strašlivá.<br>
Bojte se boha, ctěte svého cara,<br>
poddejte se a složte přísahu,<br>
k Dimitrijovi do carského stanu<br>
vyšlete spěšně metropolitu,<br>
bojary, dvořany a starší z lidu<br>
vzdát vladaři a caru svému čest.<br>
<i>Sestoupí z řečniště. Hluk v lidu.</i><br>
LID<br>
Co ještě mluvit? Vždyť má bojar pravdu.<br>
Ať žije tatíček car Dimitrij!<br>
MUŽIK NA ŘEČNIŠTI<br>
Teď, lidi, na palác, teď! na Kreml!<br>
Jdeme! To Borisovo štěně svázat!<br>
LID<br>
<i>(valí se v davu)</i><br>
Utopit ho! Ať žije Dimitrij!<br>
Ať zhyne rod Borise Godunova!<br>
<br>
KREML. BORISŮV PALÁC. STRÁŽ U VCHODU<br>
<i>Feodor u okna.</i><br>
<br>
ŽEBRÁK<br>
Dejte almužničku, pro Krista Ježíše!<br>
STRÁŽ<br>
Koukej zmizet, mluvit s vězni je zakázáno.<br>
FEODOR<br>
Běž, staroušku, já jsem větší chudák než ty, ty jsi na svobodě.<br>
<i>Xenie pod závojem také přistoupí k oknu.</i><br>
PRVNÍ z LIDU<br>
Bratr a sestra! Chudinky děti, jako ptáčata v kleci.<br>
DRUHÝ<br>
Ještě je lituj, to prokleté plemeno!<br>
PRVNÍ<br>
Táta byl padouch, ale děti za nic nemůžou.<br>
DRUHÝ<br>
Jablko nepadne daleko od stromu.<br>
XENIE<br>
Bratříčku, bratříčku, zdá se mi, že k nám jdou bojaři.<br>
FEODOR<br>
To je Golicyn, Mosalskij – a ty druhé neznám.<br>
XENIE<br>
Ach, bratříčku, tak se mi srdce svírá!<br>
<i>Golicyn, Mosalskij, Molčanov a Šerefedinov. Za nimi tři střelci.</i><br>
LID<br>
Ustupte, ustupte! Bojaři jdou.<br>
<i>Bojaři vejdou do paláce.</i><br>
JEDEN z LIDU<br>
Kvůli čemu přišli?<br>
DRUHÝ<br>
Asi aby na Feodorovi Godunovu vymohli přísahu.<br>
TŘETÍ<br>
Opravdu? – Slyšíš ten rámus vevnitř? Něco se tam děje! Perou se...<br>
LID<br>
Slyšíte? Pískot – to je ženský hlas – pojďme tam! Dveře jsou zamčené – křik zmlknul.<br>
<i>Otevřou se dveře. Na schodišti se objeví Mosalskij.</i><br>
MOSALSKIJ<br>
Slyš, lide! Marie Godunovna a její syn Feodor se otrávili jedem. Viděli jsme jejich mrtvoly.<br>
<i>Lid hrůzou oněmí.</i><br>
Co mlčíte? Volejte přece:  ať žije car Dimitrij Ivanovič!<br>
<i>Lid zůstává němý.</i>
<br><br>
<li><b>Puškin, Alexandr Sergejevič: Boris Godunov</b>, přel. E.Frynta, Odeon, Praha 1980
</TD></TR></TABLE>
</BODY></HTML>
