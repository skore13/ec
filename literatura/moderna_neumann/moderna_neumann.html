<HTML><HEAD><TITLE>S.K.Neumann</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>S.K.Neumann: Nemesis, bonorum custos</strong><br>
<br>
<strong>První den</strong><br>
<br>
Srpnové slunce spí na tichém dvoře,<br>
v chomáčích trávy mezi kamením,<br>
do úzké cely padá svit jen spoře<br>
a smutek jen se vlní chladem tím.<br>
<br>
Jak hučící a rozpěněné moře<br>
pár silných dojmů víří mozkem mým,<br>
jenž pobouřen a fantasticky tvoře,<br>
ve hlavě kypí s žárem palčivým.<br>
<br>
A hledím bojácně a dýchám stěží,<br>
jak štvaná zvěř, když v houštině kdes leží<br>
a naděj má, že snad ji nedorazí.<br>
– – – – – – – – – – – – – – – – <br>
<br>
Klíč v pevném zámku dozněl naposledy –<br>
proud světla juž je znavený a bledý –<br>
večerní stíny po stěnách se plazí.<br>
<br>
<br>
<strong>S.K.Neumann: Satanova sláva mezi námi<br>
<br>
Ave, Satan</strong><br>
<br>
O krvavých požárech zpívám,<br>
zpívám o síle a vášni,<br>
zpívám o tmavých hlubinách,<br>
jež slují: záští a odboj.<br>
<br>
S nejvyššími sosnami hlubokých pralesů,<br>
s nejvyššími vrcholy nejvyšších pohoří<br>
zpívám o síle a vzdoru.<br>
<br>
Spoutaných příteli,<br>
rebelů bratře,<br>
milence prokletých básníků,<br>
v bouřlivých nocích zpívám také<br>
o tvojí slávě.<br>
<br>
A že jsi mě stvořil dotekem revoltující ruky<br>
a že jsi mou duši zažehl hrdostí žhnoucího dechu,<br>
o svojí pýše zpívám<br>
uprostřed lůzy.<br>
<br>
<strong>Credo</strong><br>
<br>
Věřím v Satana, jenž pýcha jest a vědění a život,<br>
věřím v stvořitele dobré matky země,<br>
věřím v stvořitele lásky a záští a vášně.<br>
<br>
Vládne nad propastmi a ke hvězdám až sahá<br>
a hudba sférická je sykotem jeho krve,<br>
jež v mocném kolotání probíhá hvězdnými rody<br>
a lidskými rody planet a žhnoucími ohni sluncí.<br>
<br>
Věřím v jeho syna, v člověka, jenž slavný<br>
metamorfózou tvarů vyšel ze hlubin země<br>
a stvořen byl k radosti a k boji a síle,<br>
stvořen, by pyšně a volně nádheru duše křehké<br>
jak třpytivý chvost páva rozestíral na slunci.<br>
<br>
Byl zrazen zlatovlasým mužem z Nazaretu,<br>
byl zrazen člověk a umíral ve křečích hysterie...<br>
Však ženou znova narodil se a tisíckrát znova se rodí,<br>
před křížem klesnuv, znova k lásce vztyčuje šíji.<br>
<br>
Věřím v Satana otce a věřím i v jeho syna,<br>
jenž tmavá sklepení bídy rozbije odvážnou pěstí<br>
a sebe silného a sebe jediného<br>
v střed postaví vířících kruhů volného žití.
<br><br>
<li><strong>Neumann, Stanislav Kostka: Básně I</strong>, SNKLU, Praha 1962
</TD></TR></TABLE>
</BODY></HTML>
