<HTML><HEAD><TITLE>S.K.Neumann: Kniha lesů, vod a strání</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<strong>S.K.Neumann: Kniha lesů, vod a strání</strong><br>
<br>
<strong>Vstupní modlitba</strong><br>
<br>
Ve jménu života i radosti i krásy.<br>
<br>
Hle, země naše, ty, jež ležíš pod nebesy<br>
jak žena kvetoucí pod zrádným závojem,<br>
buď svato jméno tvé všem lidem po vše časy,<br>
přijď nám tvé království se všemi svými plesy,<br>
nás ponoř v příval svůj a zajmi sladkým snem.<br>
<br>
Buď vůle tvá nám vším, jak ptáku je a hmyzu,<br>
pokorné bylině i zpívající vodě,<br>
jež z drobných pramenů chce míti veleproud;<br>
tvá vůle prostup nás jak uhel žíla kyzu,<br>
abychom žili s ní ve světlé, moudré shodě<br>
a s jasnou hrdostí tvým rodem chtěli slout.<br>
<br>
Vezdejší chléb svůj si již dobudeme sami,<br>
když máme času dost na paláce a básně,<br>
na lesklé sítě drah, sny, věže, kabely;<br>
však síly třeba nám, jež zrušila by klamy<br>
a hluchá k skuhrání klad žití zdvihla jasně<br>
i naše synovství nad zápor zbabělý.<br>
<br>
A viny odpusť nám, jež nevědomost plodí,<br>
jichž dračí semeno do prostných srdcí sejí<br>
sluhové fantomů a blasfemických věr.<br>
Jsme děti svedené; jen bludičky nás vodí<br>
do bahen ohavných, že ve své beznaději<br>
ti, matko, klnem pak pro jih i pro sever.<br>
<br>
Však do pokušení nás uveď v každé chvíli,<br>
vše chceme okusit, čím tělo tvé nám kyne,<br>
kypící, milostné a širé tělo tvé!<br>
My žádostivost svou z tvých mocných ňader pili,<br>
tvá míza v poskoku se cévami nám řine<br>
a lačných útrob tvých jsme květy žíznivé.<br>
<br>
Jen silné učiň nás ve víře, v lásce k tobě,<br>
a jak hvozd na jaře se obrodí náš rod;<br>
v temnosvit života se pohrouží jak robě<br>
pro sladkou zralostí již pukající plod.<br>
Tak zlého zbavíš nás jak černé sněti klasy...<br>
<br>
Ve jménu života i radosti i krásy.<br>
 <br>
<strong>Prolog</strong><br>
<br>
Nesmrtelnou hymnu slíbil jsem kdys lesům.<br>
Snadno přísahy se činí v líbánkách.<br>
Slíbil jsem ji stromům, zvěři, hmyzu, vřesům.<br>
Milovali jsme se v rozkošnických snách.<br>
<br>
Nesplnil jsem slibu, nesplnil ho ani,<br>
když ta naše láska v štěstí uzrála.<br>
Já jen o tom našem věrném milování<br>
zpívám prosté rytmy lesů vazala.<br>
<br>
Také v jejich stínu střídá se sled chvílí;<br>
tisíc bylo žalů, tisíc radostí:<br>
Žaly, moje žaly hymnu pohltily;<br>
mír a radost rády píseň pohostí.<br>
<br>
Z radostí a míru vzcházejí mé sloky,<br>
smutků překonaných bývá na nich pel...<br>
Unikl jsem z města mílovými kroky,<br>
k zdroji věčné něhy blah jsem odešel.<br>
<br>
<strong>Poledne v seči</strong><br>
<br>
Mám plná ústa pryskyřic<br>
a myslím, že utonu dnes<br>
v zeleně proudech dychtivých,<br>
jež ze všech stran se řítí.<br>
Je poledne. Ležím u seče.<br>
Do vlažné trávy jsem kles.<br>
Po tichých deštích májových<br>
vzduch hoří, chvěje se, svítí.<br>
<br>
A já tu ležím pokořen<br>
života bláznivým dnem,<br>
jenž tryská, šílí, zpívá, žhne,<br>
var pudů, hladů, žízní;<br>
jsem zmámen vzruchem instinktů<br>
a tvarů prchavým snem,<br>
jež od země tíhnou za sluncem<br>
a synteticky vyzní.<br>
<br>
Mám plná ústa pryskyřic<br>
a barev plničký zrak;<br>
šum promíšených pohybů<br>
jak moře v sluch mi hučí:<br>
já ležím na dně, trosečník,<br>
jenž opustil svůj vrak<br>
a život pod hladinou teď<br>
se milovati učí.<br>
<br>
<strong>Továrna</strong><br>
<br>
Trochu jsme pili, trochu debatovali<br>
ve smutně žhavém městě pod verandou kdesi.<br>
Tak člověk někdy čertu svíčku zapálí...<br>
A teď se vracím tiše k dědinám a v lesy<br>
měsíčnou nocí.<br>
<br>
Zčeřený luny kotouč v řece houpe se<br>
jak s bledým usmíváním šťastný utopenec.<br>
Sní v dřímajících domcích děti o lese.<br>
A zvolna vrchů spících kučeravý věnec<br>
za mnou se svírá.<br>
<br>
Jdu chladnou nocí k ránu, nocí měsíčnou,<br>
van z lesů polévá mé zvadající tělo...<br>
Však proč ty elektrické oči práce žhnou,<br>
proč továrna tu zdvíhá pravoúhlé čelo<br>
na kraji lesů?<br>
<br>
Je nová, tvrdá, jasná, pyšně vypjatá<br>
a tiše horoucí i ve svém polosnění,<br>
jako když v tichu svatém vášeň nesvátá<br>
bdí s přivřenými zraky. Soucitu však není<br>
s kořistí její.<br>
<br>
Na všechny strany sune lesklá chapadla,<br>
kypící plíce kraje šedým sněhem rosí<br>
a v tlamu dunící, jež dolů zapadlá,<br>
ze stráně raněné jí lana stravu nosí<br>
ve dne i v noci.<br>
<br>
Och, steré hlasy tajné v šumu jako žel<br>
a sovy pískající, řeka, která šplouchá,<br>
si jistě vypravují: Přišel nepřítel.<br>
Los budou metati o kraje cudná roucha<br>
pánové práce.<br>
<br>
A přece divná krása, krutá, epická<br>
z těch střech a komínů, z těch zdí a oken vane,<br>
a v noci měsíčné, jež krajem stříbro tká,<br>
tu člověk rozdvojen a fascinován stane<br>
před dílem lidským.<br>
<br>
Vím: ruce cizácké a zištně hanebné<br>
lačnými pařáty si půdu přidržují<br>
a všechnu cudnost křehkou, prsy velebné,<br>
tajemství klínu sladká mrzce znásilňují<br>
milostné zemi.<br>
<br>
Vím také: nad vší zkázou člověk užasne,<br>
až zvolna vystřízliví z opojení zlatem.<br>
Zrak krví podlitý mu znaven pohasne,<br>
o štěstí půjde prosit v odhodlání svatém<br>
k znectěné matce...<br>
<br>
Však přesto cítím krásu hmoty výbojné,<br>
jež prostou účelností pyšně vyzbrojena.<br>
V noc elektrických očí prudký plamen žhne,<br>
a bílá, rozložená, chlípná jako žena<br>
továrna dříme.
<br><br>
<li><strong>Neumann, S.K.: Kniha lesů, vod a strání</strong>, Odeon, Praha 1972
</TD></TR></TABLE>
</BODY></HTML>
