<HTML><HEAD><TITLE>S.K.Neumann: Nové zpěvy</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>S.K.Neumann: Nové zpěvy</b>
<br><br>
<strong>Zpěvy drátů</strong><br>
<br>
<em>I</em><br>
My, dráty telegrafní, telefonní a elektrické,<br>
abychom neměly dlouhou chvíli, zpíváme si<br>
zmrazeným hlasem, lhostejný ke všemu, co jest lidské,<br>
tu mezi domy a paláci, tu mezi poli a lesy,<br>
<br>
mezi a nad nimi, podle silnic a tratí<br>
bzučíme monotónně, neznajíce touhy ni chtíče,<br>
studené, kovové, neschopny nenáviděti, milovati,<br>
napjaty mezi kandelábry, sloupy a tyče<br>
<br>
k otroctví paralelnímu, aniž cítiti můžeme je,<br>
vedeny do dálek nesmírných, křížem a krážem hnány<br>
přes všecko, co strmí, i přes všecko, co zeje,<br>
k stanicím, úřadovnám, elektrárnám pevně připoutány,<br>
<br>
zpíváme zpěvy mechanického ze sebe vykoupení<br>
do větru, který neslyší, a do světla, jež jest hluché,<br>
docela pohříženy do snění, jež sněním není,<br>
jak rákosu dozrálého stéblo mrtvé a suché<br>
<br>
bzučíme nad životem, jenž se nás nedotýká,<br>
ač pro něj jsme tu, jím prostupujeme, mu sloužíme dokonale,<br>
zpíváme zpěvy, v nichž všechno se vším se stýká,<br>
den ze dne stejné, a přece den ze dne jiné stále.<br>
*<br>
My, dráty telegrafní, telefonní a elektrické,<br>
pavouka civilizace necitelné tvoříme sítě<br>
nad centry horečné práce i myšlenky gigantické,<br>
z nichž pavouk tuční a nadýmá se, vládna jimi lítě,<br>
<br>
svíráme, spoutáváme střediska souzvuků, sporů<br>
přímými svazky svými, protínajícími se kříži,<br>
černými paprsky temných, mlčících reflektorů,<br>
jež obstouply metropole a přikryly je svou mříží,<br>
<br>
valem se šíří ty naše sítě jako na vodách kruhy,<br>
od centra k centru si podávají kovové ruce,<br>
od obzorů k obzorům napínají slepé své duhy,<br>
chapadly drnčícími venkov uchvacujíce prudce;<br>
<br>
my, z ohnisek Západu rodem a vyšlé z jeho dílen,<br>
na Východ táhneme neodvratně a směle,<br>
a dokud kraj bude na glóbu, jenž pod nás není schýlen,<br>
a všecky kontinenty nespočinou cele<br>
<br>
v studené náruči naší jak v čeřenu obrovitém,<br>
nám není dáno stanouti: táhneme délkou, táhneme šíří<br>
k tropickým pralesům, k džunglím, za ledů polárních svitem,<br>
táhneme tiše a vytrvale, nebozezy, pionýři!<br>
*<br>
My, dráty telegrafní, telefonní a elektrické,<br>
jsme kovové ruce moderní souvislosti,<br>
věrné a spolehlivé, rychlé a energické,<br>
lhostejně řadíme ke zlu dobro a k neřestem ctnosti,<br>
<br>
k činžáku palác, klášter k bordelu, věznici k dílně,<br>
ke městům města, venkov k metropolím, lid k lidu;<br>
dní horečně pracujících a nocí okoušejících vilně<br>
stíráme rozdíly a zabraňujeme klidu;<br>
<br>
ve vteřinu každou bleskem pojíme s národem národ,<br>
mozky a srdce jejich, burzy a ministerstva,<br>
všechno, co země lidskému rodu a lidský si posílá rod,<br>
se slepou objektivností neseme zčerstva;<br>
<br>
v jedinou hymnu velebnou spojujeme křiky,<br>
jásoty, jeky, řevy, otázky, odpovědi,<br>
v jediný chorál vítězný harmonizujeme ryky,<br>
rázy a rachoty práce, řinčení zlata i mědi,<br>
<br>
a hřmějící internacionálou abychom spojily světy,<br>
když nad mořem zvítěziti se ukázalo radno,<br>
v kabelech sdruženy a do kaučuku vklety,<br>
mlčky jsme sestoupily okeánem až na dno.<br>
<br>
<em>V</em><br>
My, dráty telegrafní, věčně nenasycené<br>
svou krmí elektrického poskoku,<br>
námi jak tepnami proudy krve vznícené<br>
honěnou automatickými prsty otroků,<br>
jež umdlená hned jest a hned zběsilá,<br>
jako by kulomety spustily či burza se zbláznila –<br>
my v duchu nasloucháme klapotu aparátů,<br>
jenž nesčíslný ze všech stran se žene a připojuje<br>
v jediný ohromný vichor horlivosti a chvatu,<br>
v jedinou ohromnou bouři, jež kolem glóbu duje<br>
<dd><dd><dd>a šílí.<br>
<br>
Ten klapot, jenž proráží stěny stanic a úřadoven,<br>
jakou to hudbou, závratnou strží obtáčí svět!<br>
Ač útlými prsty jest vysílán a ptačímu zobání roven,<br>
slyšíme přece každý země i člověka vznět,<br>
když nasloucháme v širou jeho symfonii,<br>
v níž knoflíky klapající se ve zvony mění, jež bijí<br>
<dd><dd><dd>na poplach.<br>
<br>
Slyšíme výkřiky porodů, slyšíme chropoty smrtí,<br>
slyšíme milenců rozloučených toužebná volání;<br>
chraplavý hlas kdes ptá se, a děs jej v hrdle škrtí,<br>
jinde jak vítězný posel křik se vzpíná a rozhání.<br>
<br>
Slyšíme intriky z ministerstev, povely z kontoárů,<br>
poplachy burz a vzpoury ulic a bitky sněmoven;<br>
demise, krachy, kalkuly, křídy tu nabývají tvaru,<br>
pády a výšvihy lomozí v každou noc i každý den.<br>
<br>
Slyšíme pochody vojsk, bitvy a heroismy,<br>
neslyšné kroky moru, mírové porady;<br>
slyšíme stávky, výluky, sabotáže a anarchismy,<br>
veliké lásky a hněvy, věrnosti, prorady.<br>
<br>
Slyšíme díla a činy tryskati z mozků a dlaní,<br>
slyšíme potlesk, jenž provází ptačí hry aviatika.<br>
Slyšíme šelesty míru, jak v houští kroky laní.<br>
Slyšíme chorály hrůzy, jež probouzí panika.<br>
<br>
Slyšíme požáry, výbuchy, srážky vlaků a lodí,<br>
průtrže, povodně, vichřice, zemětřesení –<br>
Ale i cifry slyšíme úrod, jež země rodí,<br>
života příval přes smrt se valící, růst a kvetení...<br>
 <br>
Slyšíme všechno, víme všechno a všechno známe,<br>
kams napravo, vlevo, nahoru, dolů všechno poznamenáváme,<br>
intimnost občana, aféry světa, proměny země –<br>
a vše, co se děje, co se má státi a stane,<br>
ať zní to, jako by zvracel glóbus či pták si pípal jemně,<br>
ať jako hořící svět či střepina skelná to plane,<br>
my vše to dříve víme než ten, kdo to zvěděti má,<br>
a živíce se tím, aniž závrať nás jímá,<br>
<dd><dd><dd>jsme klidny.
<br><br>
<li><strong>Neumann, S.K.: Nové zpěvy, Rudé zpěvy, Anti-Gide</strong>, Orbis, Praha 1953
</TD></TR></TABLE>
</BODY></HTML>
