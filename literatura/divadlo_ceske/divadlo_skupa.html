<HTML><HEAD><TITLE>Josef Skupa: Pohádka o chcíplé vodě</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Josef Skupa: Pohádka o chcíplé vodě</b>
<br><br>
Hurvínek<br>
Tatí, poslechni, buď tak hodnej, povídej mi pohádku zase ňákou, abych lepší usnul...<br>
Spejbl<br>
No jo, ale co ti mám povídat ?<br>
Hurvínek<br>
No, podívej se, třeba... Říkal jsi, že by si mně povídal tu pohádku o chcíplé vodě...<br>
Spejbl<br>
No tak dobře, tak si lehni hezky a poslouchej... Tak jednou před dávnými a dávnými léty... bylo to včera ráno... žil jeden starý král... bylo mu tak zrovna osmnáct let, dva žejdlíky a pět centimetrů. No, a ten stařičký, vetchý král měl králíka...<br>
Hurvínek<br>
Byl ten králík bílý nebo strakatý, tatí ?<br>
Spejbl<br>
Ale já se ti divím, copak jsi už viděl někdy strakatýho prince?<br>
Hurvínek<br>
Aha! Tak ty říkáš královskému synu králík! A co bylo dál?<br>
Spejbl<br>
No, tak ten princ byl náramný krasavec. Měl červený nos, kulhal na jedno voko a šišlal na vobě nohy. „Poslouchej, dědoušku," řekl jednoho dne svému otci, „copak, žes tak bledý, jako řípa?" – „Inu, víš, není mi nějak dobře," odvětil král. „Dojdi mi, strýčku, do mlékárny pro prášky! Anebo, ještě lépe, vydej se do světa a přines mi živou vodu!"<br>
Hurvínek <br>
Živou vodu...<br>
Spejbl<br>
Ano. No... Tak náš poslušný synáček nemeškal a asi za tři měsíce už si koupil lístek na tramvaj a jel do světa.<br>
Hurvínek<br>
A jel do světa...<br>
Spejbl<br>
Ano, jel do světa. No... A když přijel na poslední stanici, byl zrovna večer.<br>
Hurvínek <br>
Byl večer...<br>
Spejbl<br>
Ano. Slunce právě vycházelo a v úlech zakokrhaly první kravičky.<br>
Hurvínek<br>
První kravičky...<br>
Spejbl<br>
Ano. Tak náš synáček povstal, osedlal svého statného kohouta, pískl na svého věrného kocoura Kanimůru a pokračoval v cestě.<br>
Hurvínek <br>
Pokračoval v cestě...<br>
Spejbl<br>
Chodil po moři křížem krážem, až přišel najednou na rozcestí. Ano, přišel na rozcestí...<br>
Hurvínek <br>
No? A dále?<br>
Spejbl <br>
Co?<br>
Hurvínek <br>
Dále!<br>
Spejbl<br>
Někdo klepal?<br>
Hurvínek<br>
Ale ne! Abysi povídal dále!<br>
Spejbl<br>
A já myslel, že někdo klepal, že voláš „dále"! Tak tedy... Kdepak jsme to přestali?<br>
Hurvínek<br>
No, na tom rozcestí!<br>
Spejbl<br>
No... Tak tedy přišel na rozcestí a tak si pomyslel: Jedna cesta jde semhle, druhá zase jde támhle. Tak to bude asi rozcestí!<br>
Hurvínek<br>
No, tak dál, tatí, na tom rozcestí, jak to bylo?<br>
Spejbl<br>
No, tak počkej! Tak když přišel na to rozcestí, tak nevěděl, kam má jít. Tak si řek': Pudu na druhou stranu! No, tak půjdeme na druhou stranu teda... No, tak tedy, na tom rozcestí nakrmil náš princ svého kohouta senem a kocoura malinami a sám si natrhal na jedné košaté jabloni buřty namazané medem a šlehanou smetanou.<br>
Hurvínek<br>
Šlehanou smetanou...<br>
Spejbl<br>
No, ale poněvadž ta smetana byla ještě málo šlehaná, tak popadl bič a sešlehal ji, co se do ní vešlo. A když tak jedl a popíjel, najednou...<br>
Hurvínek<br>
 Copak?<br>
Spejbl<br>
Počkej! Najednou vyskočil z houští...<br>
Hurvínek <br>
Kdopak?<br>
Spejbl<br>
Ale počkej! Neskákej mi do řeči! Vyskočil z houští mrštně jakýsi beznohý stařeček a zamávav divoce svými vousy vykřikl: „Ha, bídníku, kolik je hodin?" „Patnáctého listopadu," odvětil princ. – „Děkuji ti," zařval něžně stařeček.  Princ se však nezalekl a dědoušek usmívaje se pravil: „Za to, žes ke mně byl tak šetrný, žes mně tak krásně odpověděl, tedy ti povím, co si budeš přáti a splním každé tvoje přání."<br>
-	"To se mně hodí," povídá náš princ, „potřeboval bych, dědoušku-staroušku-fousáčku, abysi mně pověděl, kde tady prodávají živou vodu." – „Živou vodu?" povídá dědeček. „To musíš jít daleko a daleko daleko a musíš jít pořád a pořád, až přijdeš do hustého lesa...<br>
Hurvínek <br>
Hustého lesa...<br>
Spejbl<br>
Ano. A v tom lese uprostřed je náměstí a na tom náměstí je studánka a tam mají živou vodu...<br>
Hurvínek <br>
Živou vodu...<br>
Spejbl<br>
Ano. A jen to dořekl, zmizel. Tak náš milý synáček šel a šel...<br>
Hurvínek <br>
A šel...<br>
Spejbl<br>
...a šel a šel...<br>
Hurvínek<br>
...a šel a šel... a šel...<br>
Spejbl<br>
Ano. A šel, až přišel do toho hustého lesa. A skutečně! Uprostřed byla studánka, ale voda byla zamrzlá.<br>
Hurvínek<br>
Byla zamrzlá... A to je mrzutý.<br>
Spejbl<br>
Ale náš princ si dlouho nezoufal, utrhl si hlavu a jal se jí mlátit tak dlouho do ledu, až led prorazil, nabral si vodu do kapsičky u vesty a chtěl jít domů. Ale běda... běda... třikrát běda...<br>
Hurvínek<br>
 Kolikrát?<br>
Spejbl<br>
Třikrát. Von ten náš milej synáček domů netrefil. A tak bloudí, bloudí a nemůže se dostat domů, poněvadž je bezhlavý...<br>
Hurvínek<br>
To je škoda, hm... Co se dá dělat...
<br>
<br>
<li><strong>Skupa, Josef a spol.: Spejbl a kurtizána</strong>, Supraphon, Praha 1988
</TD></TR></TABLE>
</BODY></HTML>
