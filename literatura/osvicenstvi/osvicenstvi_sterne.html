<HTML><HEAD><TITLE>Laurence Sterne: Život a názory blahorodého pana Tristrama Shandyho</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Laurence Sterne: Život a názory blahorodého pana Tristrama Shandyho</b>
<br><br>
<i>Šestá kniha, kapitola XL</i><br>
Dílo mi jde nyní pěkně od ruky; při zeleninové stravě a špetce studených semínek bezpochyby dokáži v příběhu strýčka Tobyho i svém vlastním pokračovat jakž takž přímou čarou – Nuže,
<br><br>
<img src="osvicenstvi_sterne1.gif" border="0">
<br><br>
To byly čtyři čáry, po nichž jsem postupoval v první, druhé, třetí a čtvrté knize. – V páté jsem byl hodný, – sledoval jsem přesně tuto čáru:
<br><br>
<img src="osvicenstvi_sterne2.gif" border="0">
<br><br>
Je na ní vidět, že kromě křivky A, to jak jsem zabrousil do Navarry, – a vroubkované křivky B, to jak jsem se tam projížděl s paní Baussiere a jejím panošem, – nedovolil jsem si jedinou nezbednou odbočku, teprve ďábli Jeana de la Casse mě svedli k zajížďce D – ta ccccc jsou pouhé parenteze, všední sklouznutí a úchylky, jakých se dopouštějí i ministři; proti tomu, co tropí jiní – a co jsem já na ABD spáchal, rozplývají se vniveč.<dd>
V této poslední knize jsem byl ještě hodnější – od konce Le Feverovy epizody až k počátkům strýčkových tažení, – neuchýlil jsem se snad ani o yard.<dd>
Budu-li v tom polepšení stále tak vytrvalý, není vyloučeno – že z dopuštění ďáblů Jeho Milosti biskupa benevetského – dosáhnu takové dokonalosti, že půjdu takhle:

<hr color="#000000" width="100%" noshade>

podle pravítka učitele psaní (které jsem si od něho schválně vypůjčil) nakreslil jsem tu čáru rovně, jak to jenom šlo, bez úchylek vpravo i vlevo.<dd>
Tato přímá čára, – po které jest se ubírati křesťanům, říkají bohoslovci –<dd>
– Symbol mravní řádnosti! říká Cicero –<dd>
– Nejlepší čára, říkají pěstitelé kapusty – toť nejkratší čára, říká Archimedes, vedená od daného bodu k druhému. –<dd>
Kéž byste si to, urozené paní, vzaly k srdci, až si zas dáte šít šaty k narozeninám!<dd>
– To byla ale cesta!<dd>
Než napíši kapitolu o rovných čarách – povězte mi – prosím vás –jenom se nezlobte – co je to za nedorozumění – kdo vám to namluvil – jak se stalo, že si vy, lidé důvtipu a ducha, tuto čáru napořád pletete s čarou GRAVITAČNÍ?<dd>
Konec šesté knihy

<br><br>
<i>Osmá kniha, kapitola XI</i><br>
Protože vdova Wadmanová strýčka milovala – a strýček Toby vdovu Wadmanovou nemiloval, nezbývalo vdově Wadmanové než strýčka dále milovat – nebo toho nechat.<dd>
Vdova Wadmanová neudělala to ani to. –<dd>
– Můj ty bože! – ale zapomínám, že mám něco z její povahy; někdy se stane, bývá to kolem rovnodennosti, že nějaká pozemská bohyně je tuzinko taková nebo onaká, až kvůli ní snídat nemohu – a jí je to nadobro jedno, jestli se nasnídám, nebo ne –<dd>
– Zatrolená! hned ji posílám do Tatarska, z Tatarska do Tierra del Fuego a odtamtud k čertu: zkrátka to božstvo nosím a cpu do kdejaké pekelné komůrky.<dd>
Ale protože srdce je útlocitné a v tom období se vášně desetkrát za minutu vzdouvají a zas opadávají, hned ji zas odtamtud odnáším, a jak už jsem ve všem všudy přemrštěný, stavím ji rovnou doprostřed mléčné dráhy – <dd>
Přejasná hvězdo! vylejž svou moc na jednoho – <dd>
– Ďas aby ji vzal i s její mocí – při tom slově mě hned přejde trpělivost – dobře mu tak! – Při všem chundelatém a kundelatém! křiknu, smeknu kožešinovou čapku a točím s ní na prstě – ani troník nedám za tucet takových jako on!<dd>
– Ale čapka je to znamenitá (nasadím si ji na hlavu a přetáhnu přes uši) – a teplá – a hebká; zvlášť když se hladí po srsti – ale běda! to se mi nikdy nepoštěstí – (a tady má filosofie už zase ztroskotala).<dd>
– Kdepak; do kaše prst strkat nebudu (upouštím od té metafory) – <dd>
Střída a kůrka<dd>
Dužina a slupka<dd>
Hlava a pata – protiví se mi, hnusí, štítím se jí – už při pouhém pohledu je mi z ní nanic –<dd>
Je samý pepř,<dd>
	      česnek,<dd>
	      ocet,<dd>
	      sůl a<dd>
	      pendrek – při arcikuchaři všech kuchařů, který snad od rána do večera vysedává u krbu a vymýšlí pro nás ohnivá jídla, ani zanic se jí nedotknu –<dd>
– Ach, Tristrame! Tristrame! vykřikla Janička.<dd>
Ach, Janičko! Janičko! ozval jsem se já a tak jsem se dostal ke kapitole dvanácté.
<br><br>
<i>Osmá kniha, kapitola XII</i><br>
– „Ani zanic se jí nedotknu," řekl jsem –<dd>
Panebože, jak jsem si tou metaforou rozpálil obraznost!
<br><br>
<i>Osmá kniha, kapitola XIII</i><br>
Mluvte si o tom, důstojní a vážení pánové, co chcete (co se myšlení týče – ti, kdo skutečně myslí, – myslí si o tom stejně jako o jiných věcech celkem totéž) – je z toho patrno, že aspoň abecedně vzato – LÁSKA rozhodně patří k nejvýš<dd>
		Absolutním<dd>
		Blouznivým<dd>
		Citovým<dd>
		Dezolátním věcem v životě, – k nejvýš<dd>
		Exaltovaným<dd>
		Fanfarónským<dd>
		Gaťovským<dd>
		Hadačským<dd>
		Intrikánským (K tady chybí) a<dd>
		Lyrickým vášním lidským, a přitom zároveň k vášním nejvýš<dd>
		Malicherným<dd>
		Nevrlým<dd>
		Otravným<dd>
		Prožluklým<dd>
		Směšným<dd>
		Reptavým – R patřilo k mimochodem napřed – má zkrátka takový ráz, že jak jednou otec v závěru dlouhé rozpravy řekl strýčkovi Tobymu –  „Stěží dáš, bratře Toby," řekl, „dvě myšlenky o ní dohromady bez nějaké hypallagé" „A co je to? zvolal strýček Toby.<dd>
Vůz před koněm, odvětil otec –<dd>
„Copak má co dělat kůň za vozem? zvolal strýček Toby – Nic, pravil otec, buď se dá zapřáhnout – nebo toho nechá.<dd>
Nuže, jak jsem vám už řekl, vdova Wadmanová neudělala to ani to. <dd>
Ale pro každý případ stála okšírovaná a očabrakovaná. 
<br><br>
<li><b>Sterne, Laurence: Život a názory blahorodého pana Tristrama Shandyho</b>, přel. A.Skoumal, Odeon, Praha 1971
</TD></TR></TABLE>
</BODY></HTML>
