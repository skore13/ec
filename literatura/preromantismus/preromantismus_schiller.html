<HTML><HEAD><TITLE>Friedrich Schiller: Loupežníci</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Friedrich Schiller: Loupežníci</b>
<br><br>

<i>Páté dějství, výstup druhý</i><br>
MOOR <I>(vstoupí hluboce rozrušen a prudce pobíhá pokojem; pro sebe)</I> Lidé – lidé! falešné, licoměrné, ještěrčí plémě! Vaše oči jsou voda! Vaše srdce led! Polibky na rtech a na prsou dýky! Lvi a levharti krmí svá mláďata, krkavci živí svá písklata mrchami, a on, on – – Zlobu dovedu snášet, usmíval bych se, kdyby mi vzteklý nepřítel připíjel krví mého vlastního srdce – ale když pokrevní láska zradí, když se otcovská láska stane megerou – ó, pak zaplaň ohněm, mužná trpělivosti, změň se v divokého tygra, ty krotké jehňátko, a každá žilka nechť se napne k zuřivosti a zkáze!<br>
ROLLER<br>
Poslyš, Moore! Co tomu říkáš? Zbojnický život je přece jen lepší než chleba s vodou v nejhlubším sklepení žaláře?<br>
MOOR<br>
Proč tento duch nevjel do tygra, jenž zuřivě zatíná své tesáky do lidského masa? To že je otecká věrnost? To je láska za lásku? Chtěl bych být medvědem a medvědy severu štvát proti tomuto vražednému pokolení – – Kál jsem se, a milost jsem nenalezl! – – Oceán chtěl bych otrávit, aby ze všech pramenů pili smrt! Tolik důvěry, a žádné slitování!<br>
ROLLER<br>
Poslouchej přec, Moore, co ti říkám!<br>
MOOR<br>
Je to neuvěřitelné, je to sen... Tak dojemně jsem prosil, tak živě líčil svou bídu a pokornou lítost – divá zvěř by se rozplynula soucitem! Kameny by to rozplakalo, a přec – znělo by to jako zlomyslný paskvil na lidské pokolení, kdybych to vyslovil –, a přece, přec – ó, kéž bych mohl celou přírodu vzbouřit polnicí vzpoury, kéž bych mohl zemi, moře a vzduch vzbouřit proti té smečce hyen!<br>
GRIMM<br>
Poslouchej, slyš přece! samou zuřivostí vůbec neslyšíš.<br>
MOOR<br>
Pryč ode mne, pryč! Není tvé jméno člověk? Nejsi narozen z ženy? – Jdi mi z očí, ty tvore s tváří člověka! – Já jsem ho tak nevýslovně miloval! tak neměl rád otce žádný syn; byl bych za něj tisíckrát dal život. – <I>(vytekle dupne)</I> Ha! – Kdo by mi teď dal do ruky meč, abych tomu hadímu plemeni zasadil palčivou ránu! Kdo by mi řekl, kde je zasáhnout do srdce, jak je rozdrtit, rozmačkat! – Toho bych vzýval jako přítele, jako anděla, boha, k tomu bych se modlil!<br>
ROLLER<br>
Vždyť takovými přáteli chceme být právě my, vyslechni nás!<br>
SCHWARZ<br>
Pojď s námi do českých lesů! Sezeném tlupu loupežníků, a ty – <I>(Moor na něj vytřeští oči.)</I><br>
SGHWEIZER<br>
Ty budeš naším hejtmanem! Musíš být naším hejtmanem !<br>
SPIEGELBERG <I>(divoce klesne na židli)</I> Otroci a skety!<br>
MOOR<br>
Kdo ti nášeptal to slovo? Poslyš, chlape <I>(chytí Schwarze)</I>, to nemáš ze své lidské duše! Kdo ti našeptal to slovo? Ano, při storuké smrti! to uděláme, to musíme udělat! ta myšlenka je hodná zbožnění – Loupežníci a vrazi! – Jako že mám duši v těle, jsem vaším hejtmanem!<br>
VŠICHNI <I>(s hlučným pokřikem)</I> Ať žije hejtman!<br>
SPIEGELBERG <I>(vyskočí, pro sebe)</I> Až já mu tam dopomohu!<br>
MOOR<br>
Hle, bělmo mi padá s očí! Jaký jsem to byl blázen, že jsem chtěl zpátky do klece! Má duše žízní po činech, můj dech po svobodě. – Vrazi, loupežníci! – tím slovem jsem zašlapal zákon. – Lidé přede mnou skryli své lidství, když jsem se lidství dovolával: nuž, pryč se soucitem a lidskými ohledy! – Nemám už otce, nemám už lásku, a v krvi a vraždě nechť zapomenu, že mi kdy bylo co drahé! Pojďte, pojďte ! – ó, udělám si strašlivé vyražení – ujednáno, jsem vaším hejtmanem, a zdar tomu, kdo se mezi vámi osvědčí mistrem, kdo bude nejdivočeji pálit, nejstrašlivěji vraždit, neboť pravím vám, že se mu dostane královské mzdy. – Sestupte se všichni kolem mne a přísahejte mi věrnost a poslušenství až do smrti! – přísahejte mi to při této mužné pravici.<br>
VŠICHNI <I>(dávajíce mu ruku)</I><br>
Přísaháme ti věrnost a poslušenství až do smrti.<br>
MOOR<br>
Nuže, a při této mužné pravici vám zde přísahám, že věrně a odhodlaně zůstanu vaším hejtmanem až do smrti! Toho sprovodí se světa tato paže, kdo zaváhá, zapochybuje nebo couvne! Stejně nechť mně se stane od kohokoli z vás, poruším-li já svou přísahu! Souhlasíte? <I>(Spiegelberg zuřivě pobíhá.)</I><br>
VŠICHNI <I>(mávají klobouky)</I> Souhlasíme!<br>
MOOR<br>
Nuže, jděme! Nebojte se smrti ani nebezpečí, neboť nad námi vládne nezměnitelný osud. Každého zastihne jeho den, ať na měkkkých prachových poduškách, ať v kruté bitevní vřavě či vysoko na šibenici a na kole! Z těch smrtí jedna bude naším osudem! <I>(Odcházejí.)</I><br>
SPIEGELBERG <I>(dívaje se za nimi, po chvíli)</I><br>
Ve tvém rejstříku je díra. Vynechal jsi jed. <I>(Odejde.)</I><br>
<br>
<i>Páté dějství, výstup druhý</i><br>
AMÁLIE<br>
Na věky jeho! Na věky, na věky, na věky můj! Ó mocnosti nebes! Sejměte se mne tuto slast těžkou jako smrt, abych pod tím břemenem nezhynula!<br>
LOUPEŽNÍK MOOR<br>
Odtrhněte ji s mé šíje! Zabte ji! Usmrťte jej a mne a sebe a všechno! Celý svět ať zhyne! <I>(Chce odkvapit.)</I><br>
AMÁLIE<br>
Kam? co? Láska na věky! Nekonečná rozkoš, a ty prcháš?<br>
LOUPEŽNÍK MOOR<br>
Pryč, pryč! – Ty nejnešťastnější z nevěst! Jen se podívej, jen se zeptej, slyš! – Nejnešťastnější z otců! Nech mne, ať navždy prchnu!<br>
AMÁLIE<br>
Podepřete mě! Pro živého Boha, podepřete mě! – Najednou mám takovou tmu před očima. – On prchá!<br>
LOUPEŽNÍK MOOR<br>
Pozdě! Nadarmo! Tvá kletba, otče – neptej se už dál! – já jsem – já jsem – tvá kletba, tvá domnělá kletba! Kdo mě sem přilákal? <I>(s taseným mečem se lene na loupežníky)</I> Kdo z vás mě sem přilákal, vy stvůry pekla? Nuže zhyň, Amálie! – Zemři, otče! Po třetí zemři mou vinou! – Zde tito tvoji zachránci jsou lupiči a vrazi! Tvůj Karel je jejich hejtmanem. <I>(Starý Moor zemře.)</I><br>
AMÁLIE <I>(stojí němá a nehybná jako socha. Celá tlupa stojí v příšerném mlčení)</I><br>
LOUPEŽNÍK MOOR <I>(rozběhne se proti dubu)</I><br>
Duše těch, které jsem zardousil v opojení lásky – duše těch, které jsem rozdrtil v posvátném spánku, těch – hahaha! Slyšíte, jak prachárna letí do vzduchu nad lůžky rodících matek? Vidíte, jak se plameny plazí po kolébkách nemluvňat? Toť svatební pochodeň, toť svatební hudba – ó, on nezapomíná, on umí zadrhnout kličku – proto pryč, rozkoši lásky! proto se mi láska stává mukou! To je odplata!<br>
AMÁLIE<br>
Je to pravda, vládce na nebesích! Pravda! – Co jsem učinila, já nevinná ovečka? Toho zde jsem milovala !<br>
LOUPEŽNÍK MOOR<br>
To je víc, než snese muž. Slyšel jsem svištět smrt z tisíců hlavní a neustoupil jsem před ní ani o píď, a teď se mám třást jako žena? třást se, před ženou?<br>
– Ne, žena neotřese mou mužností – Krev, krev! Toť pouhý záchvat zženštilosti – Krve se napít, pak to přejde. <I>(Chce prchnout.)</I><br>
AMÁLIE <I>(mu klesne do náruče)</I><br>
Ať jsi vrah, ať jsi ďábel, neupustím od tebe, můj anděli.<br>
LOUPEŽNÍK MOOR <I>(odmrští ji od sebe)</I><br>
Pryč, ty falešný hade, chceš se posmívat šílenci, já však vzdoruji tyranství osudu – cože, ty pláčeš? Ó vy zlé, zlovolné hvězdy! Dělá, jako by plakala, jako by se našla duše, která by nade mnou plakala. <I>(Amálie mu padne kolem krku.)</I> Ha, co to? Nepliješ na mne, neodstrkuješ mě? Amálie, zapomnělas? A víš, koho objímáš, Amálie?<br>
AMÁLIE<br>
Můj jediný, můj nerozlučitelný!<br>
LOUPEŽNÍK MOOR <I>(s novou radostí)</I><br>
Odpouští mi, miluje mne! Jsem čist jako nebeský éter, ona mne miluje! – V slzách ti děkuji, nebeský Vykupiteli! <I>(klesne na kolena a prudce zapláče)</I> Vrátil se mír mé duše, dozuřil bol, peklo již není. – Hleď, – hleď, děti světla pláčí na šíji plačících ďáblů. – <I>(vstane, k loupežníkům)</I> Plačte i vy! plačte, plačte, vždyť jste tak šťastni. – Ó Amálie! Amálie! Amálie! <I>(Lpi na jejích ústech; němé objetí.)</I> <br>
JEDEN Z LOUPEŽNÍKŮ <I>(hněvivě vystoupí)</I><br>
Stůj, zrádce! – Hned pustíš tu ruku – Nebo ti něco povím, že ti zalehnou uši a že ti zuby hrůzou zajektají. <I>(Vsune meč mezi Karla a Amálii.)</I><br>
STARÝ LOUPEŽNÍK<br>
Pamatuj na české lesy! Slyšíš? Váháš? – Na české lesy se rozpomeň! Věrolomníku, kde jsou tvé přísahy? Což se tak brzy zapomíná na rány? Když jsme za tebe dávali všanc štěstí, život a čest, když jsme stáli jako hradba, když jsme jako štíty zachycovali rány, jež mířily na tebe – což jsi tehdy nezdvihl ruku k věčné přísaze, že nás nikdy neopustíš, tak jako my jsme neopustili tebe? – Bezectný, nevěrný hejtmane! A ty chceš zradit, že tu brečí holka?<br>
TŘETÍ LOUPEŽNÍK<br>
Fuj, křivopřísežníku! Duch obětovaného Rollera, kterého jsi z říše mrtvých volal za svědka, zardí se nad tvou zbabělostí a se zbraní vystoupí z hrobu, aby tě ztrestal.<br>
LOUPEŽNÍCI <I>(jeden přes druhého, rvou si oděv s těla)</I><br>
Podívej se! podívej! Znáš tyhle jizvy? jsi náš! Krví svého srdce jsme si tě koupili jako otroka, náš jsi, a kdyby se archanděl Michael s drakem měl o tebe prát! – S námi půjdeš, <i>oběť za oběť! Amálii pro tlupu!</i><br>
LOUPEŽNÍK MOOR <I>(pustí Amáliinu ruku)</I><br>
Konec! – Chtěl jsem se obrátit a jít k svému otci, leč Otec na nebi tomu nechtěl, <I>(chladně)</I> Já hloupý bloud, a proč jsem to také chtěl? Což se může veliký hříšník ještě obrátit? Veliký hříšník se už nemůže obrátit, to jsem mohl dávno vědět. – Upokoj se, prosím tě, upokoj se! vždyť tak je to dobře. – Nechtěl jsem, když on mne hledal; teď, když já ho hledám, nechce on; co je spravedlivější? – Nedívej se tak na mne. – On mě už nepotřebuje. – Nemá dost jiných lidí? Jednoho se tak lehce může vzdát, a ten jeden jsem nyní já. – Pojďte, kamarádi!<br>
AMÁLIE <I>(strhne ho nazpět)</I><br>
Stůj, stůj! Ránu, smrtící ránu! Znovu opuštěna! Vytas meč a slituj se!<br>
LOUPEŽNÍK MOOR<br>
Slitování prchlo k divé zvěři – nezabiju tě.<br>
AMÁLIE <I>(objímajíc mu kolena)</I><br>
Pro Boha, pro slitování nebes! Vždyť už nežádám lásku, vždyť vím, že tam nahoře naše hvězdy od sebe nepřátelsky prchají. – Prosím jen o smrt. – Opuštěna, opuštěna! Jen chápej, co hrůzy je v tom slově opuštěna! Nemohu to přežít. Vždyť vidíš, to nemůže snést žádná žena. Prosím jen o smrt! Hleď, třese se mi ruka! Nemám odvahu, abych se sama usmrtila. Mám strach z toho blyskotavého ostří – ale tobě je to tak snadné, tak snadné, dovedeš mistrovsky vraždit – tas meč, a budu šťastna!<br>
LOUPEŽNÍK MOOR<br>
Chceš být sama šťastna? Pryč, nezabíjím ženy!<br>
AMÁLIE<br>
Vrahu! jen šťastné zabíjíš; těch, kdo jsou přesyceni životem, si nevšímáš. <I>(po kolenou se plazí k loupežníkům)</I> Tedy se nade mnou slitujte vy, katovi žáci! – Je takový krvežíznivý soucit ve vašich zracích, který je nešťastnému útěchou – váš mistr je ješitný, zbabělý vychloubač.<br>
LOUPEŽNÍK MOOR<br>
Ženo, co říkáš? <I>(Loupežníci se odvrátí.)</I><br>
AMÁLIE<br>
Ani jediný přítel? Nemám mezi vámi ani jediného přítele? <I>(vstane)</I> Nuž, nechť tedy Dido mě naučí, jak se umírá! <I>(Chce odejít, jeden z loupežníku na ni zamíří.)</I><br>
LOUPEŽNÍK MOOR<br>
Zadrž! Opovaž se – Moorova milenka zahyne jen Moorovou rukou! <I>(Zavraždí ji.)</I><br>
LOUPEŽNÍCI<br>
Hejtmane, hejtmane! Co děláš? zbláznil ses?<br>
LOUPEŽNÍK MOOR <I>(nehnutě zírá na umírající)</I><br>
Je na smrt raněna! Ještě zachvění, a bude po všem – Nuže, podívejte se! můžete žádat ještě víc? Obětovali jste mi život, život, který vám už ani nepatřil, život plný ohavností a hanby – já jsem pro vás zabil anděla. Nuže, jen sem pohleďte! Jste spokojeni?<br>
GRIMM<br>
Zaplatils dluh i s lichvářskými úroky. Udělals víc, než by udělal kdokoli, aby obhájil svou čest. Teď pojď s námi!<br>
LOUPEŽNÍK MOOR<br>
To říkáš ty? Že ano, život světice za život darebáků, toť nespravedlivé? – Ó, pravím vám, kdyby každý z vás šel na popraviště a trhali mu z těla žhavými kleštěmi kus po kusu maso, a kdyby ta muka potrvala plných jedenáct dní – nevyvážilo by to tyto slzy. <I>(s hořkým úsměchem)</I> Jizvy, české lesy! Ano, ano! To bylo arci nutno zaplatit!<br>
SCHWARZ<br>
Uklidni se, hejtmane! Pojď s námi, ta podívaná není pro tebe. Veď nás dál.<br>
LOUPEŽNÍK MOOR<br>
Stůjte – ještě slovíčko, než půjdem dál. – Dejte pozor, vy škodolibí biřicové mých barbarských rozkazů. – Od této chvíle přestávám být vaším hejtmanem. – V studu a hrůze tu odkládám tuto krvavou hůl, pod níž jste se domnívali, že smíte hřešit, kalit nebeské světlo svými černými skutky. – Jděte si kam chcete. – My už nikdy nebudeme mít společnou cestu.<br>
LOUPEŽNÍCI<br>
Ha, ty malomyslný! Kam se poděly tvé vznešené plány? Byly to bubliny, jež se rozplynuly smrtelným chroptěním ženy?<br>
LOUPEŽNÍK MOOR<br>
Byl jsem blázen, který se domníval, že svět učiní Krásnějším ohavnostmi a že zákony udrží tím, že je ruší. Říkal jsem tomu pomsta a právo – Osoboval jsem si, věčná Prozřetelnosti, právo vybrušovat zuby tvého meče a napravovat tvou nespravedlnost – ale – ó prázdné dětinství – tu stojím na konci strašlivého života a uvědomuji si teď, hrůzou jektaje zuby, že dva lidé jako já by rozvrátili celou stavbu mravního světa. Milost – milost chlapci, který chtěl zasahovat do tvého díla – jen a jen tvá je pomsta. Ty nepotřebuješ lidské ruky. Ovšem, teď již není v mé moci, abych napravil minulost – co je zničeno, zůstane zničeno – co jsem povalil, nikdy už nepovstane. – Ale přece mi ještě něco zbylo, čím mohu zase usmířit uražené zákony, čím uzdravím pohaněný řád. Požaduje oběti – oběti, která celému lidstvu dokáže jeho neporušitelný majestát – tou obětí jsem já sám. Já sám za něj musím dát život.<br>
LOUPEŽNÍCI<br>
Vezměte mu meč – chce se zabít!<br>
LOUPEŽNÍK MOOR<br>
Blázni! Ranění věčnou slepotou! Myslíte snad dokonce, že smrtelný hřích může vyrovnat smrtelné hříchy? myslíte, že by harmonie světa mohla získat takovým bezbožným zlozvukem? <I>(s pohrdáním hodí jim k nohám své zbraně)</I> Živého mě dostanou. Jdu, abych se vydal do rukou spravedlnosti.<br>
LOUPEŽNÍCI<br>
Spoutejte ho! Zbláznil se.<br>
LOUPEŽNÍK MOOR<br>
Vím sice dobře, že by se mě spravedlnost zmocnila v pravý čas, chtějí-li tomu mocnosti nebeské. Ale snad by mě přepadla ve spánku, snad by mě zastihla na útěku, snad by mě jala mečem a násilím; a pak bych přišel i o poslední zásluhu, že jsem pro ni dobrovolně podstoupil smrt. Proč mám dál zlodějsky skrývat život, který mi z úrady nebeských strážců už dávno nepatří?<br>
LOUPEŽNÍCI<br>
Jen ho nechtě, ať si jde. Je to velikášství. Položí život, aby ho obdivovali.<br>
LOUPEŽNÍK MOOR<br>
Mohli by mne obdivovat. <I>(po delší úvaze)</I> Vzpomínám si na chuďasa, s kterým jsem cestou mluvil; je to nádeník a má jedenáct dětí. – Vypsali tisíc dukátů tomu, kdo prý vydá velkého loupežníka Moora soudu živého. – Tomu člověku mohu pomoci. <I>(Odchází.)</I>
<br><br>
<li><b>Schiller, Friedrich: Loupežníci, Fiesco, Úklady a láska, Don Carlos</b>, SNKLHU, Praha 1959
</TD></TR></TABLE>
</BODY></HTML>
