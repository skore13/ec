<HTML><HEAD><TITLE>Vítězslav Nezval: Manon Lescaut</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Vítězslav Nezval: Manon Lescaut</b>
<br><br>
<i>Scéna šestá<br>
Des Grieux a Tiberge.</i><br>
<br>
TIBERGE<br>
Zkoušíte, můj milý, gregoriánský chorál?<br>
DES   GRIEUX<br>
Tak trochu jsem si zakokrhal, Tibergi.<br>
TIBERGE<br>
Snad jste nepil, hochu?<br>
DES GRIEUX<br>
Nepil. Opilý však jsem až běda!<br>
TIBERGE<br>
Jak to? Nerozumím vám...<br>
DES GRIEUX<br>
Ani já nerozumím si sám.<br>
Cítím v svém těle mocné žilobití,<br>
jsem náhle hrdý na maltánský svůj kříž,<br>
chce se mi mávat mečem. Po prvé chce se mi žíti,<br>
má dobrá předsevzetí jsou mi teď na obtíž…<br>
TIBERGE<br>
Jsem jist, že máte na mysli nějaký záměr,<br>
který mi chcete skrýti, vidím to na vás!<br>
DES   GRIEUX<br>
Jsem snad povinen klásti vám účty ze svých záměrů?<br>
TIBERGE<br>
Ne, avšak jednal jste se mnou vždycky jako<br>
s přítelem, a jako přítel zasloužím si od vás<br>
přímost a důvěru.<br>
DES GRIEUX<br>
Neskrýval jsem vám nikdy nic,<br>
i teď bych se vám velice rád svěřil.<br>
Dnes vyšlo mi štěstí na půl cesty vstříc,<br>
chtěl byste, abych se mu zpronevěřil?<br>
I kdybyste chtěl, už nemohu,<br>
nemohu, Tibergi, nemohu, nemohu, za nic na světě nemohu...<br>
TIBERGE<br>
Co nemůžete, des Grieux?<br>
DES GRIEUX<br>
Nemohu se zpronevěřit svému štěstí...<br>
TIBERGE<br>
Jakému štěstí?<br>
DES GRIEUX<br>
Nemohu vám říci, jakému štěstí se nemohu zpronevěřit, ale nemohu se mu zpronevěřit a nemohu vám to říci.<br>
TIBERGE<br>
Zde máte talisman, třeba vám pomůže.<br>
DES GRIEUX<br>
Nemůže, nemůže, nemůže, nemůže...<br>
(schovává talisman)<br>
Řekl jste mi dnes, Tibergi, že jsem hezký.<br>
Jsem hezký? Opravdu?<br>
TIBERGE<br>
Jsem zarmoucen, des Grieux...<br>
DES GRIEUX<br>
Odpusťte, ale já jsem vesel. Ale vy jste zarmoucen jak zamlžené zrcadlo a nedozvím se od vás, mohu-li se opravdu líbit...<br>
TIBERGE<br>
Mně se teď nelíbíte a Bohu jistě také ne.<br>
DES GRIEUX<br>
Vám ne a Bohu snad rovněž ne, ale rád bych věděl, mohu-li se opravdu líbit... Manon.<br>
TIBERGE<br>
Manon... Kdo je Manon?...<br>
DES GRIEUX<br>
Zázrak!<br>
TIBERGE<br>
Kdybyste alespoň neužíval lehkomyslně theologických výrazů, bolí mě to.<br>
DES GRIEUX<br>
Manon je můj osud. Manon je můj osud.<br>
Manon je všecko, co neznal jsem dosud.<br>
Manon je první a poslední můj hřích,<br>
nepoznat Manon, nemiloval bych.<br>
Manon je motýl. Manon je včela.<br>
Manon je růže, hozená do kostela.<br>
Manon je všecko, co neztratí nikdy svůj pel.<br>
Manon je rozum, který mi uletěl!<br>
Manon je dítě. Manon je plavovláska.<br>
Manon je první a poslední má láska.<br>
Manon, ach Manon, Manon z Arrasu!<br>
Manon je moje umřít pro krásu...<br>
TIBERGE<br>
Podle toho je Manon ďábel v podobě nějaké hezké darebnice.<br>
DES GRIEUX<br>
Dobře, že nejste rytíř, už byste nežil.<br>
TIBERGE<br>
Alespoň bych se nedožil vašeho neštěstí...<br>
DES GRIEUX<br>
Štěstí mně vyšlo na půl cesty vstříc,<br>
tak jak bych nešel za ním, slepě za ním.<br>
Jsem si jist, když vám řeknu víc,<br>
že se uleknete, že vás raním.<br>
Ať! Můj milý... Sbohem. Buďte zdráv.<br>
Nemyslím už na duchovní stav.<br>
Nedělejte mi, prosím, žádnou scénu.<br>
Mým úmyslem je unésti tu ženu...<br>
TIBERGE<br>
Prosím vás, abyste se umoudřil a odejel ihned k svému otci. Nedovede-li vás však moje rada odvrátit od vašeho hanebného rozhodnutí, upozorním na váš čin lidi, kteří už budou vědět, jak vás zadržeti!<br>
DES GRIEUX<br>
Myslel jsem až do této chvíle, že jste mým přítelem, a chtěl jsem vás vyzkoušet svým vyznáním. Je pravda, že miluji, nelhal jsem vám, avšak plán mého útěku nelze uskutečnit jen tak rychle. Přijďte pro mne zítra v devět hodin, a teprve až spatříte Manon, budete moci posoudit, zaslouží-li si, abych pro ni podnikl tento krok...<br>
TIBERGE<br>
Přijdu k vám zítra v devět hodin, ubohý des Grieux…<br>
(Okno se rozevře a na balkoně se objeví Manon, ihned se však skryje.)<br>
DES GRIEUX<br>
Manon, podobná andělům,<br>
Manon, pro niž zlořečím svým přátelům,<br>
Manon. Milenko! Ach Manon! Dítě...<br>
Manon, ach Manon, Manon! Miluji tě!<br>
TIBERGE<br>
Přijdu k vám zítra v devět hodin, ubohý des Grieux. A kdybyste nebyl doma, vím, kde vás mám hledat...<br>
(Odejde.)<br>
DES GRIEUX<br>
Amiane, Amiane,<br>
děkuji vám, svatý Damiane.<br>
Modlím se k svaté Barboře,<br>
ochraňuj mě tam nahoře...<br>
(Odejde nahoru do hostince.)<br>
<br>
<i>Scéna sedmá<br>
Des Grieux, Manon.<br></i>
<br>
MANON<br>
(znovu na balkoně)<br>
Čím to, že já, Manon,<br>
tak šťastna jsem?<br>
Čím to, že já, Manon,<br>
se líbím všem,<br>
co na mně lidé mají?<br>
Mě nezajímají,<br>
jen jeden, jen jeden, jen jeden...<br>
Čím to, že já, Manon,<br>
si přesto všímám jich?<br>
Čím to, že já, Manon,<br>
si tropím z nich ráda smích?<br>
Každý mi něco slíbí,<br>
mně se však, mně se líbí<br>
jen jeden, jen jeden, jen jeden...<br>
Čím to, že já, Manon,<br>
ač je mi šestnáct let,<br>
čím to, že já, Manon,<br>
mám opustiti svět.<br>
Vždyť život trvá chvíli,<br>
ach, vždyť ten život milý<br>
je jeden, jen jeden, jen jeden...<br>
DES GRIEUX<br>
(vejde, poklekne)<br>
Manon...<br>
MANON<br>
Posaďte se, můj milý,<br>
přece nebudete klečet<br>
jak za trest!<br>
DES GRIEUX<br>
(líbá jí střevíčky)<br>
Manon...<br>
MANON<br>
Moje střevíčky nemají ústa...<br>
DES GRIEUX<br>
(vstane a obejme Manon, ihned však ustoupí)<br>
Manon!<br>
Co to bylo?...<br>
MANON<br>
Polibek.<br>
Hubička.<br>
Dal jste mi pusinku,<br>
můj milý.<br>
DES   GRIEUX<br>
My jsme se políbili...<br>
MANON<br>
Skoro,<br>
tak trošičku...<br>
(des Grieux ji znovu krátce políbí)<br>
A nyní trošku víc...<br>
DES GRIEUX<br>
Chci hladit vaši ručičku...<br>
MANON<br>
Co ještě?<br>
DES GRIEUX<br>
Nic... Už nic...<br>
Kéž by mi vaše ruka náležela!<br>
Chtěl bych ji spoutat zlatým prstenem.<br>
Pak byste mně snad patřila vy celá.<br>
Mé srdce hoří pro vás plamenem.<br>
Ach, Manon Lescaut, já se nepoznávám.<br>
Co bylo včera, není, není už.<br>
Pučí mi vousy. Běda, čím se stávám!<br>
Ach, Manon Lescaut, Manon! Já jsem muž…!<br>
(Couvne s Manon do pokoje a spustí záclony.)<br>
Ať spadnou cáry těchto bídných rolet!<br>
Překážejí mně jak ten těsný šat.<br>
Mé srdce, nesmíš, nesmíš mě tak bolet.<br>
Já vás mám, Manon, rád... Já vás mám, Manon, rád!
<br><br>
<li><b>Nezval, Vítězslav: Manon Lescaut</b>, Československý spisovatel, Praha 1954
</TD></TR></TABLE>
</BODY></HTML>
