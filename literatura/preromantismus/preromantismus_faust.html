<HTML><HEAD><TITLE>Johann Wolfgang Goethe: Faust</TITLE>
<META http-equiv="content-type" content="text/html; charset=windows-1250">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Johann Wolfgang Goethe: Faust</b>
<br><br>
<b>NOC</b><br>
<br>
<i>Vysoko  klenutý, úzký gotický pokoj.<br>
Faust neklidně na své židli před pulpitem</i><br>
<br>
FAUST<br>
Ach, s právy filosofii<br>
a medicínu jsem studoval<br>
a také theologií<br>
já pohříchu se prokousal –<br>
a teď tu, blázen, stojím, žel,<br>
a ani za mák jsem nezmoudřel.<br>
Titul majstra, ba doktora mám,<br>
vodím křížem a sem a tam<br>
své žáky za nos po deset let –<br>
a dovedu jedno jen povědět:<br>
je nemožné, bychom cokoli znali!<br>
Tím hořem se mi srdce spálí.<br>
Sic chytřejší jsem než ti hňupi doctores,<br>
škrabáci, kněžouři et professores,<br>
z pochyb a svědomí nemám já strázně,<br>
z ďábla a pekla necítím bázně,<br>
však zato se trmácím pořád v smutku,<br>
nenamlouvám si, že znám co vskutku,<br>
nenamlouvám si, že poučovat<br>
dovedu lidi či polepšovat.<br>
Jsem bez statku, jsem bez jmění<br>
a svět mne nezná, necení –<br>
tak ani pes by nežil dál!<br>
A tak jsem se na vědu magie dal,<br>
zda by mi duchů zjev a ret<br>
nejeden taj moh povědět,<br>
bych nemusil v potu tváře víc<br>
o věcech mluvit, z nichž neznám nic,<br>
abych to všechno vyzvěděl,<br>
jaký je světa vnitřní tmel,<br>
abych všech životů semena zočil<br>
a za pouhé slovo je nezašantročil.<br>
<br>
Ó, na mou bídu naposled,<br>
ty kdybys, ouplňku můj, shléd,<br>
jenžs o půlnoci tolikrát<br>
zde u pultu mne vídal stát,<br>
nad haldou papírů a knih,<br>
truchlivý druhu, bys mne stih!<br>
Ach, kéž bych tam, kde hor je štít,<br>
směl ve tvém milém světle jít,<br>
s duchy se vznášet kol strží a skrytů,<br>
po lukách vlát v tvém šerosvitu,<br>
vědění setřást kouř, ten čpavý,<br>
a v rose tvé se napít zdraví!<br>
<br>
Běda, jsem ještě v tom vězení,<br>
v proklatě ztuchlém sklepení,<br>
kam se i sluníčko lámá mdle<br>
skrz malované tabule?<br>
Knihy v té kobce kol a kol,<br>
ve vetchých listech hlodá mol,<br>
až pod klenutí po stěnách<br>
načouzen papír, leží prach;<br>
pouzdra, sklínky a sklenice;<br>
nástrojů plné police,<br>
veteš, co zanechal pra-praděd –<br>
to je tvůj svět, to se zove svět!  <br>
A ptáš se ještě, proč jak v past<br>
je lapeno to srdce tvé,<br>
proč nevysvětlitelná strast<br>
ti všechen život z prsou rve?<br>
Ne příroda, ne živý dech,<br>
ne svět, jejž bůh ti ráčil dát:<br>
kol tebe v plesnivých těch zdech<br>
je kostlivec a zvěře hnát!<br>
<br>
Ó vzhůru! utec! pryč a ven!<br>
A tato kniha záhadná,<br>
kdys Nostradamem napsaná,<br>
zda nestačí ti průvodem?<br>
Z ní můžeš poznat oběh hvězd,<br>
a příroda-li mistrem jest,<br>
v tvém nitru se to rozhoří,<br>
kterak duch s duchem hovoří.<br>
Je marno myslí neplodnou<br>
posvátné črty vykládat.<br>
Vy duchové, vy nade mnou,<br>
musíte odpověď mi dát!<br>
<br>
<i>Rozevře  knihu  a spatří  znamení makrokosmu</i><br>
<br>
Och, rozkoše, jež do mých smyslů všech<br>
zde při tom pohledu mi pronikáte!<br>
Já v žilách, nervech cítím nový žeh,<br>
znám náhlé štěstí, vroucí, mladé, svaté!<br>
Zda byl to bůh, kdo psal to znamení,<br>
jímž tajemně se odhalily<br>
všech živlů nejskrytější síly,<br>
jímž v nitru zmlká všechno běsnění<br>
a slasti v bednou hruď se vlily?<br>
či já jsem bůh? Ó jas, jejž zřím!<br>
V ty čisté runy oko zírá,<br>
zří, kterak příroda se tvůrčí rozevírá.<br>
Teď mudrcovu slovu rozumím:<br>
„Vstup k říši duchů zasut není.<br>
Tvůj duch je slep, smrt v prsou tvých.<br>
Své lidské srdce bez prodlení<br>
svlaž, učni, v jitřních červáncích!"<br>
<br>
<i>Prohlíží znamení</i><br>
<br>
Jak všechno, vše se v celek tká,<br>
jak jedno v druhém žije, hrá!<br>
Stoupají andělé a sestupují,<br>
a z ruky v ruku zlatá vědra plují.<br>
Myrhou peruti voní,<br>
k zemi se schvívají, v zemi se vrývají,<br>
a proletováno, údery křídel srdce vesmíru zvoní!<br>
<br>
To divadlo! Však divadlo jen, žel!<br>
Bezmezná přírodo, já chytit bych tě chtěl,<br>
leč, ňadra vy, kde nad vámi se nahnu,<br>
z nichž země i nebe své mléko má,<br>
vy, k nimž se tlačí prsa mdlá –<br>
jste zdroj, jste křísící, a já tu zprahnu!<br>
<br>
<i>Obrátí  nevrle několik listů a spatří znamení ducha země</i><br>
<br>
Jak jinak tímto znamením jsem jat!<br>
Ty, tys mi blíž, ó duchu země;<br>
již stoupá výš má síla ve mně,<br>
již jsem jak novým vínem vzňat.<br>
Mám odvahu, bych v světě zkusil štěstí,<br>
pozemskou slast i všechen bol chci nésti,<br>
chci s nečasem a vichřicí se rvát,<br>
a loď-li praská, v bouři nezoufat.<br>
Nade mnou roste mrak.<br>
Měsíc se ukrývá.<br>
Má lampa rudne! A dým!<br>
Červené paprsky nad hlavou mi srší.<br>
S klenby velebné vání<br>
dýchá – a hmatá po mně.<br>
Cítím tě blíž a blíž,<br>
duchu, jejž volal jsem.<br>
Projev se již!<br>
Škube to v srdci mém.<br>
Všechen můj pud<br>
k novému víru a citu je vzdmut.<br>
Své srdce tobě cele vzdáno cítím.<br>
Ty musíš, musíš! Nechť to splatím žitím.<br>
<br>
<i>Uchopí knihu a vyřkne tajuplné znamení ducha. Vyšlehne rudý plamen, duch se objeví v  plameni</i><br>
 <br>
[...]<br>
<br>
FAUST<br>
Zaříkán zvířecí bud tvor<br>
elementárním quattuor:<br>
<br>
Salamandr ať hoří,<br>
nechť nymfa se vine,<br>
sylfa v prostor ať vplyne,<br>
gnóm ať se moří!<br>
Kdo nezná živlů znaky,<br>
kdo neví, který je jaký,<br>
jakých je sil,<br>
jaký má cíl,<br>
nemá v své moci,<br>
říš duchů zmoci.<br>
<br>
V plamenech, mloku,<br>
v plamenech ztrať se!<br>
Splyň v proudu a toku,<br>
ty nymfo!<br>
Vzplaň krásou meteorů,<br>
ó sylfo!<br>
Nechť pomáhá domu a dvoru<br>
incubus! incubus!<br>
Vystup, ať nemusím užít hrůz!<br>
<br>
Ze čtvera sil<br>
žádná v tom netvoru není.<br>
Leží si dál a chrup na mne cení;<br>
ještě jsem vůbec ho nezmučil.<br>
Mocněji začnu vzývat,<br>
však tě už naučím zpívat.<br>
<br>
Aj, tovaryši,<br>
unik jsi pekelné říši?<br>
Tak viz to znamení!<br>
Před ním do prachu zhrouceni<br>
všichni démoni leží.<br>
<br>
A hleďme, jak všecek se ježí!<br>
<br>
Ty tvore zavržený,<br>
zda číst jej schopen jsi?<br>
Jej, který, nezrozený,<br>
se rozlévá nebesy?<br>
jej, nevyslovitelného,<br>
jej, oštěpem probodeného?<br>
<br>
Hle, chycen za kamny on<br>
nadýmá se jak slon.<br>
Do prostoru se dme,<br>
v mlhu se rozplynout chce.<br>
Až do stropu mi nevzrosteš!<br>
Tiše u nohou pánu lež!<br>
Vidíš, že nehrozím slovem planým.<br>
Sžehnu té ohněm svatě požehnaným.<br>
Nedráždi mne,<br>
sic pozvednu světlo, to trojjediné,<br>
nedráždi mne,<br>
sic podstoupíš nejhorší muku!<br>
MEFISTOFELES<br>
<br>
<i>Vystoupí za kamny, zatím co mlha padá; je oděn v úbor kočovného scholastika</i><br>
<br>
Čím pánu posloužím? Nač tolik hluku?<br>
FAUST<br>
Tak tohle bylo jádro pudlíka!<br>
Potulný scholár? Šprým to podařený.<br>
MEFISTOFELES<br>
Klanět se vám, čest pro mne veliká.<br>
Vy jste mi zatopil, můj pane přeučený.<br>
FAUST<br>
Tvé jméno?<br>
MEFISTOFELES<br>
Na to by se neměl ptát,<br>
kdo k slovu chová pohrdání,<br>
kdo věcí podstatu chce znát,<br>
na hony vzdálen jalového zdání.<br>
FAUST<br>
U vás, vy páni, zvukem jména<br>
též tvářnost duše bývá vyjádřena;<br>
a je to vaše pravá tvář,<br>
ať zní to Belzebub či škůdce nebo lhář.<br>
Nu dobrá, a kdos ty?<br>
MEFISTOFELES<br>
Té síly díl jsem já,<br>
jež, chtíc vždy páchat zlo, vždy dobro vykoná.<br>
FAUST<br>
To je mi hádanka. Co říc mi má?<br>
MEFISTOFELES<br>
Jsem duch, jenž stále popírá!<br>
A právem; neb co vzniká, vše,<br>
by zahynulo, hodno je;<br>
proto by bylo líp, nic kdyby nevznikalo.<br>
A ve všem tom, co u vás kdy se zvalo<br>
hříchem či zkázou, zkrátka zlem,<br>
tam já v svém pravém živlu jsem.<br>
FAUST<br>
Ty zveš se částí jen, a celého tě zřím?<br>
MEFISTOFELES<br>
Skromňoučkou pravdu já ti dím.<br>
Nechť člověk, zdrobnělý svět bláznovství,<br>
mní, že je celek celistvý:<br>
Já díl jen dílu jsem, jenž vším byl v prvé časy,<br>
já díl jsem temnoty, jež světlo stvořila si,<br>
to hrdé světlo, jež teď matku Noc<br>
chce okrást o prostor a dávnou moc.<br>
A přec to nesvede; nechť sebejasněj plá,<br>
vždy na tělech jen ulpívá.<br>
S těl proudí, těla zkrášluje,<br>
tělo je v běhu zdržuje;<br>
tak, doufám, mnoho času neuplyne,<br>
a s těly také světlo zhyne.<br>
FAUST<br>
Teď o tvých cílech zpraven jsem!<br>
Kdo neumí nic zničit ve velkém,<br>
aspoň se v malém o to snaží.<br>
MEFISTOFELES<br>
Mnoho tím arci nedokáži.<br>
Co nicotu chce zadržet,<br>
to něco, nejapný ten svět –<br>
ať jsem se sebevíce mořil,<br>
přec jsem ho posud nepokořil<br>
otřesy, vlnou, vichry, plamenem:<br>
klidně si trvá oceán i zem.<br>
A na tu čeládku zvířat a lidských ras,<br>
na tu už dokonce jsem krátký:<br>
já pohřbil jich už pěkné řádky,<br>
a nová svěží krev obíhá zas a zas!<br>
Tak to jde dál, jsem z toho málem divý;<br>
na zemi, ve vodě a vzduchu<br>
z tisíce klíčků život pučí živý<br>
v chladu a zimě, v mokru, v suchu!<br>
Nevyhradit si ohně žár,<br>
docela nic já neměl bych a part.<br>
FAUST<br>
Tak tedy marně proti síle,<br>
v níž dobro věčné tvorby jest,<br>
vztekle jsi vztyčil, potměšile<br>
ďáblovskou mrazivou svou pěst.<br>
Jiného hleď se dopracovat,<br>
chaosu divný synu ty!<br>
MEFISTOFELES<br>
Nu, budem o tom uvažovat,<br>
leč nechám si to na jindy.<br>
Směl bych snad pro tentokrát jíti?<br>
<br>
[...]<br>
<br>
FAUST<br>
A na mně co zas ty si vyžádáš?<br>
MEFISTOFELES<br>
Ach, na to ještě dlouhou lhůtu máš.<br>
FAUST<br>
Ne, ne! Neb čert je egoista<br>
a zbůhdarma se dozajista<br>
nebude starat o zisk náš.<br>
Podmínky řekni; jasně, co a jak.<br>
Takový sluha, to není jen tak.<br>
MEFISTOFELES<br>
Zde poslušen chci býti tvého slova,<br>
bez dechu ve všem po vůli ti být.<br>
Až onde shledáme se znova,<br>
mně ty máš stejným oplatit.<br>
FAUST<br>
Což, onde, o to nedbám již.<br>
Až tento svět mi rozdrtíš,<br>
svět onen zroď se nebo ne!<br>
Zde z této země prýští moje slasti,<br>
zde toto slunce svítí na mé strasti;<br>
jenom až smím to všechno střásti,<br>
co chce, nechť potom nastane!<br>
Ta novina mi lhostejná je,<br>
zda lásky tam a zášti říš<br>
a zdali též ty cizí kraje<br>
cos mají jako hloub a výš.<br>
MEFISTOFELES<br>
Pak smíš se toho odvážiti.<br>
Jen vejdi v smlouvu, abys v tomto žití<br>
všechny mé čáry, zkouzlen, zřel.<br>
Dám ti, co člověk ještě neviděl.<br>
FAUST<br>
Co můžeš dát, ty nebožácký ďase!<br>
Což lidský duch, vzňat po vznešeném jase,<br>
kýms, jako tys, byl chápán kdy?<br>
Leč krmi dej, jež rozlačňuje vždy,<br>
a zlata rudého dej poklady,<br>
jež na dlani se roztekou jak rtuť,<br>
dej hru, při níž se nevyhrává,<br>
či dívku, kterou tisknu na svou hruď,<br>
zatím co s druhem mým už znamení si dává,<br>
dej světlo slávy božsky krásné,<br>
jež meteorem vzplá i zhasne!<br>
Ukaž mi plod, jenž, než je střesen, hnije,<br>
či strom, jenž den co den vždy znova zelený je!<br>
MEFISTOFELES<br>
Ty nezlekáš mne tímhle vším,<br>
takové poklady ti opatřím.<br>
Leč jednou přijde, brachu, čas,<br>
že v pohodlí si chceme pochutnati.<br>
FAUST<br>
Kdybych se lenochem kdy za pecí měl státi,<br>
v tu chvíli, libo-li, mě sraz!<br>
Když obelžeš mě lichotkami,<br>
bych sebou sám byl spokojen,<br>
když tvoje rozkoše mě zmámí –<br>
to poslední buď pro mne den!<br>
Toť sázka má.<br>
MEFISTOFELES<br>
Já přijímám.<br>
FAUST<br>
A ještě druhou ruku dám!<br>
Když okamžik mě zvábí k slovu:<br>
Jsi tolik krásný! prodli jen –<br>
pak si mě sevři do okovů,<br>
ó, pak chci rád být utracen!<br>
Pak nechať umíráčkem zvoní,<br>
pak čas tvé služby dobíhá,<br>
stůj orloj, rafije se skloní,<br>
to uplynula doba má!<br>
MEFISTOFELES<br>
Jen rozvaž to, my nezapomenem.<br>
FAUST<br>
A to jsi také v právu svém;<br>
já lehkovážně nepodjal se toho.<br>
Jak spočinu, já sluha jsem,<br>
ať tvůj – což dbám! – či vlastně koho.<br>
MEFISTOFELES<br>
Dnes při doktorském hodokvase<br>
má služebnost už počíná se.<br>
Leč o maličkost musím poprosit:<br>
pro strýčka příhodu, pár řádeček chci mít.<br>
FAUST<br>
Pedante, musíš písemně to míti?<br>
Nepoznals mužů? Slovo nestačí ti?<br>
Což není na tom dost, že slovo mé<br>
má řídit na věky mé živobytí?<br>
Zda neproudí vše, stále proměnné,<br>
a já mám v poutech slibu žíti?<br>
Nám v srdce však ten blud je položen,<br>
nikdo ho nechce oželeti.<br>
Šťasten, kdo věrnost má v své hrudi jen:<br>
necouvne nikdy před obětí!<br>
Leč tam, kde s pečetí a s písmem pergamen,<br>
toť přízrak, před nímž musíme se chvěti.<br>
Vždyť slovo sotva z pera může<br>
a rozhodčí jsou vosk a kůže.<br>
Co na mně, zloduchu ty, chceš?<br>
Pergamen, papír, mramor, spěž?<br>
Mám perem, pisátkem, mám dlátem psáti?<br>
Mně lhostejno, ty volbu máš.<br>
MEFISTOFELES<br>
Jak překotně se necháváš<br>
řečnickou vášní strhovati!<br>
Vždyť cedulička stačí též,<br>
kapičkou krve se tam podpíšeš.<br>
FAUST<br>
Jestli to všechno je, co chceš,<br>
nu dobrá, komedie platí.<br>
MEFISTOFELES<br>
Krev, to je zcela zvláštní šťáva.<br>
 <br>
<b>ŽALÁŘ</b><br>
<br>
FAUST <i>se svazkem klíčů a svítilnou u železných dvířek</i><br>
<br>
Děs, jemuž dávno odvyk jsem, mě jímá<br>
a všechnu trýzeň lidstva v duši mám.<br>
Zde za tou vlhkou zdí, zde obydlí má,<br>
a čím že zhřešila než dobrotou, se ptám.<br>
Rozpakuješ se dovnitř jít?<br>
Ty netroufáš si zas ji zřít!<br>
Vzhůru! Když váhám, smrt jí přiváhám.<br>
<br>
<i>Sahá po zámku. Zevnitř zpěv</i><br>
<br>
Má matka, ta běhna,<br>
zabila mě,<br>
můj otec, ten zloděj,<br>
ten pojedl mě!<br>
Ruce mé malé sestřičky<br>
schovaly moje kostičky<br>
v háječku zeleném,<br>
tu byl ze mne ptáček maličký,<br>
odleť jen, odleť jen!<br>
<br>
FAUST <i>otvírá závoru</i><br>
A netuší, že slyší její milý,<br>
jak šustí sláma, okovy jak zachřestily.<br>
<br>
<i>Vstoupí</i><br>
<br>
MARKÉTA <i>skrývajíc se na lůžku</i><br>
Běda mi, běda! Hořká smrt, už jdou!<br>
FAUST <i>šeptem</i><br>
Tiše! tiše! Osvobodit já tě přicházím.<br>
MARKÉTA <i>svíjí  se před ním</i><br>
Jsi-li člověk, smiluj se nad mým zoufáním.<br>
FAUST<br>
Tiše! tiše! Sice tví strážci ze sna procitnou.<br>
<br>
<i>Chopí se řetězů, aby je rozevřel</i><br>
<br>
MARKÉTA <i>na kolenou</i><br>
Kdože ti, kdo ti tuto moc,<br>
kate, dal nade mnou!<br>
Jdeš pro mne, sotva jde na půlnoc?<br>
Nech mě žít! Smiluj se nade mnou!<br>
Což zítra ráno by už pozdě bylo?<br>
<br>
<i>Vstane</i><br>
<br>
Vždyť jsem tak mladá, tak mladá jsem!<br>
A zemřít mám v mladém věku svém?<br>
Byla jsem taky krásná, a to mě zahubilo.<br>
Byl blízek přítel a teď je v dáli,<br>
serván je věnec, květy se rozsypaly.<br>
Nesahej na mě tak násilně!<br>
Co jsem ti udělala? Šetři mě!<br>
Nenech mě prosit nadarmo!<br>
Mé oko co živo tě nezhlédlo.<br>
FAUST<br>
Přežiju-li hoře to!<br>
MARKÉTA<br>
Teď ty máš nade mnou úplnou moc.<br>
Jen dovol, abych dítě napojila!<br>
Celovala jsem je po celou noc;<br>
oni mi je vzali, neb zlí jsou moc;<br>
teď říkají, že jsem je utratila.<br>
čím se mám těšit bez svého robátka?<br>
Lidé mě škádlí a písničky na mne mají.<br>
Končí se tak jedna stará pohádka,<br>
ale proč ji na mne vykládají?<br>
FAUST <i>se vrhne před ní na zemi</i><br>
U nohou leží ti milující,<br>
vyvést tě, vyrvat tě z poroby sužující.<br>
MARKÉTA <i>vrhne se na zemi k nému</i><br>
Ó, poklekněme!<br>
A ke všem svatým se pomodleme!<br>
Pod těmi schody, pod prahem zde<br>
syčí peklo a vře.<br>
To v strašném svém vzteku tam řádí sám ďas.<br>
FAUST <i>hlasitě</i><br>
Markétko! Markétko!<br>
MARKÉTA <i>upoutána</i><br>
To byl přítelův hlas!<br>
<br>
<i>Vyskočí. Okovy s ní spadnou</i><br>
<br>
Kde je? Já zaslechla, jak volá svým hlasem.<br>
Nikdo mě nezdrží, svobodna jsem.<br>
Chci do jeho náruče běžet,<br>
na jeho hrudi chci ležet!<br>
Markétko, volal, stál na prahu on.<br>
Já uprostřed skřípění zubů a pekla,<br>
uprostřed vřavy, jež smála se, vzteklá,<br>
poznala sladký ten milostný tón.<br>
FAUST<br>
Já to jsem!<br>
MARKÉTA<br>
Ty! Znova to opakuj!<br>
<br>
<i>Bere ho za ruku</i><br>
<br>
Je to on! Je to on! Kam zmizel smutek můj?<br>
Kam tíha okovů, kam hrůza žaláře?<br>
Tys to! Zachránit přišels mě.<br>
Jsem zachráněna! –<br>
Ta ulice už je tu zas,<br>
jež prvně seznámila nás;<br>
i veselá zahrádka malá,<br>
kde s Martou jsem na tebe čekávala.<br>
FAUST <i>chce ji odvésti</i><br>
Pojď se mnou! Pojď!<br>
MARKÉTA<br>
Ó, zůstaň, milý!<br>
Tak ráda prodlévám, kde dlíš.<br>
<br>
<i>Celuje ho</i><br>
<br>
FAUST<br>
Pojď! V tu chvíli!<br>
Jestli teď otálíš,<br>
draze se nám to vyplatí.<br>
MARKÉTA<br>
Jak? neumíš už líbati?<br>
Tak krátce jsi, příteli, ode mne byl<br>
a líbat ses už odučil?<br>
Proč teď v tvém náručí tak teskno je mi?<br>
Dříve z tvých pohledů a slovy tvými všemi<br>
sesouvalo se na mne celé nebe,<br>
a jako bys mě chtěl zadusit, celovals mě.<br>
Líbej mě! Ne?<br>
Tedy zlíbám já tebe!<br>
<br>
<i>Obejme ho</i><br>
<br>
Běda, tvá ústa zebou,<br>
tak němá jsou.<br>
Co je to s tebou?<br>
Kým jsem byla připravena<br>
o lásku, o lásku tvou?<br>
<br>
<i>Odvrátí se od něho</i><br>
<br>
FAUST<br>
Pojď! Za mnou! Miláčku! Zmuž se jen!<br>
Sevru tě, stokrát víc roznícen,<br>
jen prosím, pojď, toť jediné, co chci!<br>
MARKÉTA <i>obrácena k  němu</i><br>
A jsi to? Opravdu, tos ty?<br>
FAUST<br>
Já to jsem! Pojď!<br>
MARKÉTA<br>
Ty zbavuješ mě pout,<br>
já smím zas na tvém klíně spočinout,<br>
ale jak to, že se mne neštítíš?<br>
Koho chceš zachránit? Víš, koho? Víš?<br>
FAUST<br>
Pojď! Prchá chvilka noci hluboké.<br>
MARKÉTA<br>
Já jsem svou matku utratila,<br>
já jsem své dítě utopila.<br>
Nebylo naše – mé a tvé?<br>
Též tvé – Tos ty! Věřím to stěží jen.<br>
Podej mi ruku! Ne, to není sen!<br>
Ta milovaná ruka tvá.<br>
Ale ach, je vlhká! Utři ji! Mně se zdá,<br>
že krev na ní máš.<br>
Co jsi to spáchal? Spasiteli náš!<br>
Ten kord musíš do pochvy dát!<br>
Mně k vůli to učiníš.<br>
FAUST<br>
Co se stalo, nemůže se odestát.<br>
Ty mě zabíjíš.<br>
MARKÉTA<br>
Ne, ty musíš na živu zbýti!<br>
Popíšu ti hroby, tak slyš!<br>
V své péči musíš je míti<br>
hned od zítřka již;<br>
matce nejlepší místo dáš,<br>
mého bratra hned vedle pochováš,<br>
mne trochu stranou uložíš,<br>
jenom ne příliš daleko, víš?<br>
A po pravém prsu mi bude ležet děcko,<br>
jinak tam nikdo nebude smět! –<br>
Ach, k tobě, k tobě se přivíjet,<br>
to bývalo mé štěstí, mé všecko!<br>
A teď ne a ne se to dařit;<br>
jako bych chtěla, musím se tvářit,<br>
ale ty mě nechceš za živý svět.<br>
A jsi to přec ty a něhu v očích máš.<br>
FAUST<br>
Tak pojď jen, pojď, když mé poznáváš!<br>
MARKÉTA<br>
Tam ven?<br>
FAUST<br>
Ven, na svobodu.<br>
MARKÉTA<br>
Je-li venku hrob,<br>
číhá-li tam smrt, tedy pojď.<br>
Odsud na lože věčného míru<br>
a dál ani krok!<br>
Odcházíš? Jindro, kdybych jen směla s tebou ven!<br>
FAUST<br>
Můžeš! Jen chtít! Dveře jsou otevřeny.<br>
MARKÉTA<br>
Já nesmím. Pro mne nic už nemá ceny.<br>
Nač utíkat? Vždyť na mne číhají!<br>
Je děsné chodit žebrotou dům k domu;<br>
a se zlým svědomím ještě k tomu!<br>
Je děsné cizinou se plahočiti;<br>
a nakonec mě přec jen chytí!<br>
FAUST<br>
Zůstanu u tebe.<br>
MARKÉTA<br>
Rychle jen, rychle jen,<br>
svého červíčka spas!<br>
Pryč! Proti potoku,<br>
teď přes lávku zas;<br>
do lesa teď<br>
a rovnou napořád<br>
pak nalevo k rybníku,<br>
kde vidíš tu fošnu stát.<br>
Jen ho do rukou vem,<br>
vidíš, jak nožkama třepá,<br>
ještě sebou škube a zmítá,<br>
zachraň ho, zachraň!<br>
FAUST<br>
Vzpamatuj se přec!<br>
Jen ještě krok, a jsi volná!<br>
MARKÉTA<br>
Kdybychom byli jen přes kopec!<br>
Tam na kameni má matka sedí,<br>
mně údy ledovatí!<br>
Tam na kameni má matka sedí<br>
a hlava sejí klátí;<br>
nekyne hlavou, nekývá,<br>
má ji tak těžkou, tak těžkou ji má.<br>
Usnula, nelze ji probudit.<br>
Abychom mohli spolu být.<br>
Byly to šťastné časy!<br>
FAUST<br>
Když řeči a prosby jsou neúčinné,<br>
unesu tě, není cesty jiné.<br>
MARKÉTA<br>
Nech mě, nestrpím násilí, ne!<br>
Pryč, ty tvé ruce vražedné,<br>
vždyť jsem ti ve všem byla po vůli.<br>
FAUST<br>
Svítá den! Ó drahá! Má drahá!<br>
MARKÉTA<br>
Den! Ano, poslední den se dní!<br>
To měl být den můj svatební!<br>
Neříkej nikomu, žes byl už u Markétky.<br>
Běda, jsem bez věnečku!<br>
Nemůže se to odestát.<br>
Shlédnem se ještě jedenkrát,<br>
ale ne při tanečku.<br>
Šouravé kroky se rozlily,<br>
davem se hemží ulice a rynk.<br>
Slyšíš ten zvonek, slyšíš, cink –<br>
a prásk! to hůlku zlomili.<br>
Ruce mě svázaly hrubé,<br>
smýkly mnou k popravišti,<br>
už v každé šíji to škube,<br>
jak po mně to ostří blyští.<br>
Svět leží němý jako hrob!<br>
FAUST<br>
Kéž nebyl bych spatřil světlo světa!<br>
MEFISTOFELES <i>zjeví se venku</i><br>
Vzhůru! Sice je po vás veta!<br>
Ty řeči, ty odklady pošetilé jsou!<br>
Mí oři se třesou,<br>
jitro se rozbřeskuje.<br>
MARKÉTA<br>
Co z půdy tam vystupuje?<br>
Ten! ten! Pošli ho pryč! Ať už jde!<br>
Co ten tu na svatém místě chce?<br>
Přišel si pro mne!<br>
FAUST<br>
Ty na živu budeš zachována!<br>
MARKÉTA<br>
Boží soude! Tobě jsem odevzdána!<br>
MEFISTOFELES Faustovi<br>
Pojď! pojď! Sice s ní tě nechám zde.<br>
MARKÉTA<br>
Tvá, otče, tvá jsem! Zachraň mne!<br>
Andělé! Vy zástupové posvěcení!<br>
Kol mne se klaďte k mému zachránění!<br>
Jindro! Mám z tebe hrůzu!<br>
MEFISTOFELES<br>
Je odsouzena!<br>
HLAS <i>shůry</i><br>
Je zachráněna!<br>
MEFISTOFELES <i>Faustovi</i><br>
Sem ke mně!<br>
<br>
<i>Zmizí s Faustem</i><br>
<br>
HLAS <i>zevnitř, zanikaje</i><br>
Jindro! Jindro!
<br><br>
<li><b>Goethe, Johann Wolfgang: Faust</b>, přel. O.Fischer, SNKLHU, Praha 1957
</TD></TR></TABLE>
</BODY></HTML>
