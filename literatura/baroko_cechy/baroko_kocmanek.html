<HTML><HEAD><TITLE> </TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Václav František Kocmánek: <br>Lamentatio rusticana</b>
<br><br>
<i>Díl první. Na modlitbu Páně</i><br>
<br>
Ach, ach, Bože, proč nás trápí tak vojáci<br>
mnohem ukrutněji než pohané Turci,<br>
i proč jich nestresceš, zdaž z nich moci nemáš?<br>
Jsouce pán přemocný, předce se jim díváš!<br>
Otče náš!<br>
<br>
Kteřížto, jsouc rovně jako my křesťané,<br>
učiněni jsou nám nepřátelé zjevně,<br>
jimžto k zmordování podáváme těl svých,<br>
majíc potěšení v hojných záslibích tvých,<br>
jenž jsi na nebesích.<br>
<br>
Rozličná trápení na nás vymyslili,<br>
skrze něž peníze na nás vymučili,<br>
vodu nám do oust lít opovážili se,<br>
to téměř do smrti, říkat nestydíc se:<br>
– Posvěť se!<br>
<br>
Jiní nás u bidel za ruce věšeli,<br>
pod nohami slámu nám zapalovali,<br>
křičíc: – Dej peníze! – a kde máš zboží své,<br>
o tom dobře ví, i kde máš též koně své,<br>
jméno tvé.<br>
<br>
Jsouce tak trápeni, hned jsme povídali,<br>
kde jsme o čemkoliv, jak a kdy věděli,<br>
mnozí z bolesti pouštěli jsme duše své,<br>
vzývajíc, doufajíc v přeslavné jméno tvé:<br>
– Přiď království tvé!<br>
<br>
Jiní kyjmi bili toho, jenž nic neměl,<br>
trpěl, mile snášel, jako by oněměl,<br>
vzdychaje: – Ach Bože, dívá se milost tvá,<br>
že skrz ně potracujeme všickni zdraví svá?<br>
Buď vůle tvá!<br>
<br>
Mnohý do rybníku i s dětmi utekl,<br>
jiný zase v bahně co ňáký pes zdechl,<br>
jiný, jsa vyhledán, jsa bit, křičel: – Nebí!<br>
Voják: – Není milost, zeji žádáš: Nebí,<br>
jako v nebi.<br>
<br>
V skalách, v horách také nemnoho kdo ostal,<br>
aby se zšelmilé ukrutnosti nebál.<br>
Nebo jsa oloupen seděl s ženou, s dětmi,<br>
pobráno majíce všeckno i pod zemí,<br>
tak i na zemi.<br>
<br>
V jamách také mnohý neuměl mysliti,<br>
kde by bylo, aneb má-li co tam býti.<br>
Avšak svou chytrostí, ó pane Ježíši,<br>
všeckno vyhledali, nám nejpohodlnější,<br>
chléb náš vezdejší.<br>
<br>
Z tisíce se jeden sotva mírný trefil,<br>
který by nás kyjmi nepral, netloukl, nebil,<br>
avšak hned křičeli: – Hej, sedláče, pones<br>
peněz, jísti, píti, a všeckno nám vynes!<br>
Dej nám dnes!<br>
<br>
Každý ovšem rádci, by trápení neměl,<br>
dal jim všeckno všudy, ba kde jednom co měl.<br>
Který neměl, s dětmi i s ženou prosil sám,<br>
řka: – Všeckno pobrali jinší, k tomu se znám,<br>
a odpusť nám!<br>
<br>
Ale když nic neměl, zad nastavit musil.<br>
Nebylo nic plátno, byť ještě víc prosil.<br>
Volal k Bohu, úpěl jako člověk bídný,<br>
řka: – Vojáci platí, ó Pane jediný,<br>
naše viny.<br>
<br>
Čím sme toho na nich, bídní, zasloužili,<br>
však jsme na ně všecknu daň, berni platili,<br>
o všeckno dokonce již jsme přišli s nimi,<br>
i přátelé naši pláčí s dětmi svými,<br>
jakož i my.<br>
<br>
Nikdež nic nemaje, co budem činiti,<br>
aneb naše dítky čím budem živiti?<br>
Avšak, hle, jich za tu zlost mnozí neklneme,<br>
pro hříchy trpíce, jim nezlořečíme,<br>
odpouštíme,<br>
<br>
věda, že jsme toho všickni slušně zasloužili,<br>
bychom tou pokutou tak trestáni byli,<br>
nebo jsa poddáni přehrozným hříšníkům,<br>
a tvých přikázání mrzkým přestupníkům,<br>
našim vinníkům.<br>
 <br>
Toho nám jest nejžel, že domácí téměř<br>
to nám zle, ukrutně činí vojanská zběř,<br>
ale víme, že ty jim to odplatíš zas,<br>
však prosíme tebe, Pane, žádného z nás<br>
a neuvoď nás<br>
<br>
víc v takovou bídu, bychom nezoufali<br>
a nad tebou, Pánem, se nezapomněli,<br>
bychom měli více v taková trápení<br>
hrozná upadnouti, v života soužení,<br>
v pokušení.<br>
<br>
Neb ty nedopustíš člověku žádnému<br>
víc, nežli by moh snésti, trpět nižádnému.<br>
Pročež tebe prosí obvzláštně každý z nás:<br>
rač nám dáti pokoj, zažeň válku od nás,<br>
ale zbav nás<br>
<br>
od takových lidí, nepřátel ukrutných,<br>
kterýž tebe, Boha, nižádný nectí z nich.<br>
Ale my tě ctíme, jsa ty naším pánem,<br>
můžeš nás zachovat, uhasiti plamen<br>
od zlého. Amen.
<br><br>
<li><b>Tisíc let české poezie</b>, Československý spisovatel, Praha 1974
</TD></TR></TABLE>
</BODY></HTML>
