<HTML><HEAD><TITLE>Bedřich Bridel: Co Bůh? Člověk?</TITLE>
<META http-equiv="content-type" content="text/html; charset=utf-8">
<link href="../ukazky.css" rel="StyleSheet" type="text/css"
</HEAD>

<BODY TOPMARGIN="5" LEFTMARGIN="5">

<TABLE COLS=1 WIDTH="100%" border="0" cellpadding="0" cellspacing="0">
<TR><TD VALIGN="top" WIDTH="*">
<b>Bedřich Bridel: </b>
<br><br>
<b>CO <br>
BŮH? ČLOVĚK? <br>
Kdokolivěk? <br>
Co já? Co ty? <br>
Bože svatý? <br>
Já hřích, pych, lest: <br>
tys sláva, čest.<br>
Já hnis, vřed, puch: <br>
tys čistý duch.<br>
<br>
Tak, jak mohu, <br>
o mém Bohu <br>
zpívám, vzdychám <br>
i pospíchám <br>
k nohám padám, <br>
chvály skládám, <br>
jak i první, tak v poslední <br>
okamžení.<br></b>
<br>
PATER e CoeLIs DeVs <br>
MIserere nobIs. 
<br>
<i>*(„Otče z nebes Bože / smiluj se nad námi“, chronogram CLIDVMII = 1658)</i><br>
<br>
<i>Co jest Bůh? <br>
Duše odpočinutí. <br></i>
  <br>
[...]<br>
 <br>
Já jsem pařez, mech shnilý, <br>
všecken tvrdý a zdubělý, <br>
z hliny ruce slepily <br>
mě tvé, tupý, neumělý: <br>
tys pevnost hlubokosti, <br>
podpora, jsi země svatá, <br>
duch světa od věčnosti, <br>
všech všudy věcí podstata. <br>
<br>
Kapka rosy tekoucí, <br>
krůpěje ranní, jedinká, <br>
prázdný ořech padoucí, <br>
pomíjející bublinka: <br>
tys pak slunce bez rána, <br>
mou nádobu naplňuješ, <br>
jenž tebou bývá plná, <br>
s ní se sám obveseluješ.<br>
 <br>
Já jsem vejražek pletli, <br>
z šťavy květ jsem mladý polní, <br>
můj život velmi rychlý, <br>
k hrobu mně brzy zazvoní: <br>
ty pak kuješ kamínek <br>
z hnisu, z rosy a z krůpěje, <br>
duši drahý prstýnek, <br>
můj se rod odtud sem leje. <br>
<br>
Já popel, prach a bláto, <br>
trupl země, a hnůj shnilý, <br>
ty sem přidáváš zlato, <br>
činíš můj nástroj spanilý.<br>
Co jsi, ó Bože svatý? <br>
Coť mám před tebou řeknouti? <br>
Tvou jsem, ach, láskou jatý! <br>
Smím-li jen k tobě vzdechnouti?<br>
 <br>
Já jsem bída neřestí, <br>
chudoba, samé žebrání: <br>
tys poklad, pouhé štěstí, <br>
všeho dobrého oplejvání,<br>
tys původ všeho dobrého, <br>
tys poklad velmi podivný. <br>
Já kořen všeho zlého, <br>
mrzký, nestálý, pochybný. <br>
<br>
Co teď, co budoucího, <br>
ty jsi všeho povědomý, <br>
já jsem srdce tupýho, <br>
sám svého nepovědomý. <br>
Tys smysl, rada všeho, <br>
neomylná prozřetelnost: <br>
já pak pychu zlostného <br>
všecka všudy ošemetnost.<br>
 <br>
Tys propasti dno, svršek, <br>
já nejmenší krůpějička: <br>
ty jsi slunce okršlek, <br>
já jeho malá jiskřička,<br>
ty jsi květu samý květ, <br>
já jsem jen pejří polední, <br>
rosy's rosa, nový's svět, <br>
já pak bublínka večerní. <br>
<br>
Já mlha, mráz, kruh ledu, <br>
tys radosti neskončenost, <br>
náchylný k bídám, k pádu, <br>
tys pak pevná trvánlivost. <br>
Já jsem kroužek bolesti, <br>
ty jsi stalostalá pevnost, <br>
já jsem kolo žalosti, <br>
ty jsi neskončená radost.<br>
 <br>
Já kvílení, bublání, <br>
tys zpěv, zvuk, pěkné varhany, <br>
toužení, naříkání, <br>
proníkáš na všecky strany: <br>
tys světlem, já temností, <br>
já bláto, a tys čistota,<br>
tys milost, já tesknosti, <br>
tys bezpečnost, a já psota. <br>
<br>
Ty jsi sladkost, a já jed, <br>
tys lahodný, já kyselý,<br>
já žluč, hořkost, a tys med, <br>
já smutný, a tys veselý;<br>
já nemoc, tys zhojení, <br>
já zimníce, tys uzdravení,<br>
já hřích, ty odpuštění, <br>
já nepravost, tys spasení.<br>
 <br>
Já škaredý, tys pěkný, <br>
já zlost, a tys oslavení,<br>
já mrzký, tys počestný, <br>
já půtka, tys zvítězení;<br>
já bitva, tys můj věnec,<br>
já práce, tys má odplata,<br>
tys potejkání konec, <br>
tys odplata drahá zlata. <br>
<br>
Tys perla, kment, hedvábí, <br>
tys božská, hrozná velebnost, <br>
ta k sobě všecko vábí, <br>
neobsáhlost, neskončenost.<br>
Já pak jáma, sklep, co jsem? <br>
Jsem potvora nepravosti.<br>
Já kazichléb jen, co jsem? <br>
Hra všelijaké marnosti.<br>
 <br>
Já nad peří létavé, <br>
i nad vítr jsem marnější, <br>
nad ty prášky mihavé, <br>
i nad prach jsem vrtkavější;<br>
já jsem nadutá pěna, <br>
v štěstí jsem nejvyskočnější, <br>
potom když je proměna, <br>
v neštěstí nejzlobivější. <br>
<br>
Já nad oteklé vředy, <br>
i nad hnůj jsem ohavnější,<br>
všecken zapuchlý, bledý, <br>
nad jed i mor ohyzdnější. <br>
Já jsem samý pouhý vřed, <br>
umrlčina zpráchnivělá, <br>
puch, hnůj, hnis, jizlivý jed <br>
pro svrab oplzlého těla.<br>
 <br>
Já jsem hříchův kaliště, <br>
samá a pouhá shnilota, <br>
červ, pouhé smradlaviště, <br>
neřest, nouze, bída, psota. <br>
Mě rak ohyzdný zžírá, <br>
já jsem jednom nakažení, <br>
v němž se hnis a hnůj sbírá, <br>
smrti jisté předzvědění. <br>
<br>
Já jsem zakrytou skrejší <br>
hadův, jenž se ve mně plazí, <br>
já, v němž jako v peleši<br>
rádi zlí duchové vězí;<br>
já jsem pekla pochodně, <br>
věčně vždy hořící svíce, <br>
neskončeného ohně <br>
pokrm, potrava a píce.<br>
 <br>
Já semotám motání <br>
jako vichr se točící, <br>
pracné pavoukův tkání, <br>
tělo se rozpouštějící: <br>
já mám se klást na máry, <br>
živ jsem s neveselou duší, <br>
pára, blesk i požáry, <br>
opustí i tovaryši. <br>
<br>
Já vání a mráz ranní, <br>
jenž se hned sluncem rozpálí, <br>
já jsem červův snídání, <br>
v rubáš mě brzy obalí;<br>
já jsem sám červ ničemný, <br>
co zem préč někam odloží. <br>
Bez zbraně, nah, mizerný, <br>
já jsem jen smrti podnoží.<br>
 <br>
Já jsem přivřená v těle <br>
mrzkost se vší ohyzdností, <br>
mé tělo bude vcele <br>
zeměplazům za dědictví; <br>
já jsem velmi laciný, <br>
nedali by za mě halce, <br>
poněvadž jsem vzat z hlíny, <br>
nedali by ani malce. <br>
<br>
Já nad slámu, květ, seno, <br>
jako pléva jsem laciný, <br>
i nad žabí plemeno<br>
špatnější, i nad luštiny;<br>
já pravdy stín zatmělý, <br>
nejsem něco, než nijakost, <br>
já jsem šat, střep zetlelý, <br>
mrcha, mrva, kůže a kost.,<br>
 <br>
moucha, červ, slabý proutek, <br>
aneb co je lehčejšího, <br>
chlup, nebo vlny chloupek, <br>
neb co můž být špatnějšího. <br>
Slovem nic jsem, i míně, <br>
neb poněvadž Bůh jest všecko, <br>
já jsem jalové símě, <br>
tráva, larva, sen a seno. <br>
<br>
Ó Bože můj, ach co jsem? <br>
Zdali se mně jen něco zdá? <br>
Že jsem, jsem-li? Neb co jsem? <br>
Nevím, jsem-li, čili se zdá;<br>
jsem, jsem než od samého<br>
jsem, Bože, jsem než od tebe, <br>
ne od sebe samého, <br>
od tebe, jenžs stvořil nebe.
<br><br>
<li><b>Bridel, Fridrich: Básnické dílo</b>, Torst, Praha 1994
</TD></TR></TABLE>
</BODY></HTML>
